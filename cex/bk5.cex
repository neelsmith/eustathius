#!ctsdata
urn:cts:greekLit:tlg4083.tlg001.hc:5.1|Ὅτι τῆς ε ῥαψῳδίας ἐπιγραφὴ ἡ μὲν ἔμμετρος αὕτη: Εἶ: βάλλει Κυθέρειαν  Ἄρηά τε Τυδέος υἱός. ἡ δὲ πεζὴ ἥδε: Διομήδους ἀριστεία. Ἰστέον δὲ ὅτι τὸ ε στοιχεῖον εἶ ἔλεγον οἱ παλαιοὶ προστιθέντες τὸ ι , ἵνα τῇ διὰ διφθόγγου ἐκτάσει  δύνωνται περισπᾶν καὶ αὐτό, καθὰ καὶ τὰ ἄλλα στοιχεῖα. τοιοῦτον δὲ ποιοῦσι  καὶ ἐπὶ τοῦ μικροῦ ο . καὶ ἐκεῖνο γὰρ διὰ τὴν αὐτὴν αἰτίαν οὖ λέγουσι. περὶ δὲ  τούτων οἱ ἐξηγηταὶ τῆς γραμματικῆς γράφουσιν, ὅσα ἐνδέχεται. Ποιεῖ δὲ  Ὅμηρος ἐν τῇ ῥαψῳδίᾳ ταύτῃ τὸν Διομήδην ὑπὲρ πάντας Ἀχαιοὺς ἀριστεύοντα  κατ’ ἐξαίρετον. ἀνεπτέρωται γὰρ ἤδη ἐρεθισθεὶς ὁ ἥρως τοῖς τοῦ βασιλέως  λόγοις καὶ ἄλλως ὀξὺς ὢν καὶ φιλότιμος. ὅλως γάρ, ὡς ἐρρέθη, δραστικὸς  παρ’ Ὁμήρῳ πᾶς λόγος, καὶ οὐκ ἂν εὕροις τινὰ παρὰ τῷ ποιητῇ ὀνειδισθέντα  ἢ κελευσθέντα ἢ ἄλλως λόγοις ἐρεθισθέντα καὶ μὴ οὐκ ἀνύσαντά τι καλὸν καὶ  ἑαυτοῦ κρείττω γενόμενον, ὅπουγε καὶ ἐν τοῖς ἑξῆς ὁ Ἀλέξανδρος ἐρεθισθεὶς  τοῖς τοῦ Ἕκτορος λόγοις ἀριστεύει καὶ πρὸ αὐτοῦ Ἕκτορος. καὶ δεικνύει  οὕτως ὁ λογιώτατος Ὅμηρος, οἷα ὁ λόγος δύναται. Καὶ τοιοῦτος μὲν ὁ Διομήδης καὶ οὕτως ὀξύνεται φιλοτίμως εἰς πόλεμον. Αἴας δέ, εἰ καὶ πρωτεύει  τῶν Ἑλλήνων ἀνδρίᾳ, ὡς δευτερεύων μόνου τοῦ Ἀχιλλέως, ἀλλὰ δυσκίνητός  ἐστι τῷ πολλῷ τοῦ μεγέθους καὶ ἀεὶ κατὰ ὁμαλὴν κίνησιν ἄριστος καὶ οὐ κατὰ  τὸν Διομήδην ὀξὺς ἐν καιρῷ. Ἄλλως δὲ καὶ φυλάττει Ὅμηρος αὐτὸν μάλιστα  ὕστερον ὡς σταδαῖον μαχητὴν εἰς τὸν μέγαν κίνδυνον τὸν περὶ τῶν νηῶν.  φρονήσει δὲ τὰ πλείω κατορθοῖ, ὡς εἰκός, ὁ Διομήδης. διὸ καὶ ἡ Ἀθηνᾶ  συναίρεται αὐτῷ δι’ ὅλου τοῦ γράμματος τούτου. ἔτι δὲ καὶ ἄλλως, ὀνειδισθεὶς   ἐπὶ ἀνανδρίᾳ ὑπὸ τοῦ βασιλέως ὁ Διομήδης καὶ πτώσσειν ἀκούσας καὶ ὀπιπτεύειν πολέμοιο γεφύρας, νοεῖ δέον εἶναι δι’ ἔργων πιστώσασθαι ψεύδεσθαι           τὸν βασιλέα. Διὸ οὐ μόνον οὐκ ἐγγὺς ἵσταται τῶν τοῦ πολέμου γεφυρῶν, ὡς  φευξόμενος, ἀλλὰ καὶ μέσον γίνεται, ὅπου πλεῖστοι ἐκλονοῦντο. καὶ τοῦτό ἐστιν  ἡ θαρσύνουσα αὐτὸν Ἀθηνᾶ, ἤγουν ἡ τοῦ δέοντος φρόνησις. καὶ ἰδοὺ εἰς ἶσον  ἥκει τῷ πατρί, εἴγε κατὰ τὸν λόγον τοῦ βασιλέως καὶ ὁ Τυδεὺς ἐπιτάρροθον εἶχε  τὴν Ἀθηνᾶν. οἱ δὲ παλαιοί φασιν ἐνταῦθα καὶ ὅτι ἀρετῇ καὶ θυμῷ καὶ φιλοδοξίᾳ  παρώξυνται ὁ Διομήδης, ὡς ἐκ τῶν ἐφεξῆς δειχθήσεται.
urn:cts:greekLit:tlg4083.tlg001.hc:5.2|Ὅτι ἡ  Ἀθηνᾶ ἔδωκε τῷ Διομήδει μένος καὶ θάρσος, ἵν’ ἔκδηλος μετὰ πᾶσιν Ἀργείοισι  γένοιτο, μένος μὲν κατὰ σῶμα, θάρσος δὲ κατὰ ψυχήν, οὐχ’ ὡς πρότερον μὴ  ἔχοντι, ἀλλὰ τὰ ἔμφυτα ἐπαυξάνουσα: ὧν ἑκάτερον θατέρου χωρὶς ἀλυσιτελές.  δύναμίς τε γὰρ θάρσους χωρὶς ἀκινητίζειν ποιεῖ καὶ θάρσος δίχα δυνάμεως  εἰς κενὸν σαλεύει τὸν ἄνθρωπον, ἄμφω δὲ εἰς ἓν ἐλθόντα τὸν ὄντως ἀνδρεῖον  ἀποτελεῖ. Ὅτι δὲ χρεία τῷ ἀνδρείῳ καὶ θάρσους, δηλοῖ καὶ ὁ εἰπών, ὅτι κρεῖσσον  πάντα θαρσέοντα ἥμισυ τῶν δεινῶν πάσχειν μᾶλλον ἢ πᾶν χρῆμα προδειμαίνοντα μηδαμοῦ μηδὲν παθεῖν.
urn:cts:greekLit:tlg4083.tlg001.hc:5.3|Ἔστι δὲ θάρσος, ἐπίτασις θαρραλέα ἢ  κατὰ Στωϊκοὺς τὸ ἀσφαλῶς πεποιθέναι καὶ εὔελπιν εἶναι, ὅτι οὐδενὶ ἂν περιπέσοι δεινῷ. καὶ οἱ ἐκ τοῦ Περιπάτου δὲ τοῖς Στωϊκοῖς ὁμοίως φασί, προστιθέντες μόνον τὸ ὅσον ἐφ’ ἑαυτῷ, ἵνα εἴη ὁ θαρραλέος εὔελπις ἐν  τοῖς δεινοῖς ὅσον ἐφ’ ἑαυτῷ. Ἄλλοι δέ φασι θάρσος εἶναι τὸ ἐν δεινῶν ἐπελεύσει  εὐσταθεῖν κατὰ λόγον, οἷόν τι καὶ Ὅμηρος λέγει, ὅτε φησί: καί οἱ μυίας θάρσος  ἐν στήθεσιν ἔθηκεν. ἔτι θάρσος μέν ἐστι, φασί, τὸ εὔλογον παράστημα τῆς  ψυχῆς ἢ ἡ ὑπὸ θεοῦ ἄρσις ἤτοι θεῖον ἔπαρμα τῆς ψυχῆς: θράσος δὲ τὸ ἀνάπαλιν. Ἰστέον δὲ ὅτι τε μετ’ ὀλίγα ἐκ τοῦ μένος καὶ θάρσος εὑρεθήσεται  συγκείμενος ὁ θρασυμέμνων, καὶ ὅτι εἰς τὸν ποιοῦντά τι διὰ τιμὴν εἴποι τις ἂν  οὕτω: ἵνα ἔκδηλος μετὰ πᾶσι γένοιτο ἰδὲ κλέος ἐσθλὸν ἄροιτο. Καὶ ὅρα τὰ  καίρια σύντομα πάρισα τὸ ἄροιτο καὶ γένοιτο: καὶ ὅτι ἐφετὸν δοξάζει τὴν           τιμήν, ἐὰν διὰ τοῦτο ἡ Ἀθηνᾶ βοηθῇ τῷ Διομήδει, ἵνα κλέος ἐκεῖνος ἄροιτο.  καὶ ὡς τοῦ ἔκδηλος γένοιτο διασαφητικόν ἐστι τὸ καὶ κλέος ἐσθλὸν ἄροιτο.
urn:cts:greekLit:tlg4083.tlg001.hc:5.4|Ὅτι φωσφόρον, ὡς καὶ ἐν ἄλλοις εἴρηται, ὁ μῦθος λέγει τὴν Ἀθηνᾶν,  ὡς τῆς φρονήσεως οὔσης τοιαύτης. διὸ καὶ ἐν Ὀδυσσείᾳ νύκτωρ λύχνον ἔχουσα  προοδεύει τοῦ Ὀδυσσέως καὶ τοῦ Τηλεμάχου, καὶ ἐνταῦθα δαῖέ οἱ, τουτέστιν  ἀνέκαιε τῷ Διομήδει, ἐκ κόρυθός τε καὶ ἀσπίδος ἀκάματον πῦρ, ὅ ἐστιν ἀκοπίατον, ἀκατάπαυστον, ἀστέρ’ ὀπωρινῷ ἐναλίγκιον, ὅς τε μάλιστα λαμπρὸν  παμφαίνῃσι λελουμένος Ὠκεανοῖο, ἵνα καὶ οὕτως ἔκδηλος, ὡς εἴρηται, ὁ  Διομήδης ἐν ἅπασιν Ἀργείοις γένηται, ἤγουν τῶν Ἀργείων ἐκδηλότατος  πάντων. τὰ γὰρ πρὸ τούτου ἐπεσκοτεῖτο οἷον ὑπὸ τῆς Ἀχιλλέως ἀρετῆς.  ἢ καὶ διότι ἐν τῷ φθάσαντι χρόνῳ τὴν Θρᾴκην ἐγεώργει, ὥς τινες ἱστοροῦσι,  καὶ οὐκ ἦν ἐμφιλοχωρῶν τῷ πολέμῳ, ὡς ἂν εἴη διάδηλος καὶ λαμπρὸς καὶ  ἐκφανέστατος. Τὸν δὲ Ὁμηρομάστιγα Ἐφέσιον Ζωί̈λον μεμφόμενον τῷ  ποιητῇ τούτου τοῦ πυρός, ὃ κατέφλεξεν ἄν, ὡς αὐτὸς λέγει, τὸν ἥρωα, καταρραπιστέον, εἴγε σπουδάζων τὴν φαντασίαν εἰς ἀλήθειαν ἕλκει καὶ οὐδὲ Ὁμήρου  ἀκούει, πῦρ μὲν εἰπόντος, εἶτα ἑαυτὸν ἐφερμηνεύοντος καὶ τρόπον τινὰ  λέγοντος, ὅτι οὐ πυρὶ φλέγοντι ἀλλ’ ἀστέρι ἐῴκει λαμπρὸν παμφαίνοντι. Ἔτι  μεμπτέον ἐκεῖνον καὶ ὅτι οὐδὲ τὴν ἐκ τῆς ἀλληγορίας θεραπείαν τῷ νοσοῦντι  τοῦ μύθου προσάγειν ἐθέλει. οὐ γὰρ αὐτόχρημα πῦρ ἀνήπτετο ἐκ τῶν τοῦ  Διομήδους ὅπλων, ἀλλ’ ὡσανεὶ πῦρ διὰ τὴν τῶν ὅπλων λαμπρότητα, ὑπὲρ  τὰς ἄλλας, ὡς εἰκός, οὖσαν. διὸ καὶ ὁ Πάνδαρος ἐν τοῖς ἑξῆς ἀσπίδι λέγει  γινώσκειν τὸν Διομήδην καὶ τρυφαλείῃ. Ἢ καὶ ἄλλως, οἷόν τι πῦρ νοεῖται  ἀνάπτεσθαι ἐκ τῶν ὑψηλοτέρων ὅπλων καὶ μερῶν τοῦ ἥρωος διὰ τὸ τὸν  Διομήδην σήμερον κατὰ τὸν ποιητὴν ἔκδηλον γενέσθαι πᾶσιν Ἀργείοις καὶ  ἐκφανθῆναι ὑπὲρ τοὺς ἄλλους καὶ εἰς μέσον ὠσθέντα, ὅθι πλεῖστοι κλονέοντο,  τῶν ἄλλων φανερῶσ — εἰπεῖν δὲ ταὐτὸν φαεινῶς καὶ φανερῶσ — ὑπερφαίνεσθαι  καὶ δοκεῖν οἷον πυρόεντα καὶ τῇ ὑπεροχῇ προλάμπειν, πέμποντα φλογίου πυρὸς  φαντασίαν δαιομένου, ἐξ οὗ καὶ τὸ δῆλος καὶ τὸ ἔκδηλος γίνεται. ἀπὸ γὰρ τοῦ  δαίω καὶ ταῦτα παράγεται. οὕτω δὲ καὶ ἡ Ἀθηνᾶ ἐν τοῖς ἑξῆς εἰς ὄχεα φλόγεα  βαίνει, ὅ ἐστιν, εἰς λαμπρὰ καὶ δῆλα καὶ παμφαίνοντα. καὶ οἱ τοῦ Ἀγαμέμνονος           δέ που ὀφθαλμοὶ πυρὶ λάμποντι ἐῴκεσαν, οὐ μὴν αὐτὸ τοῦτο πῦρ ἦσαν. κατὰ  τοιοῦτον δέ τινα λόγον καὶ ἐν τῇ σʹ ῥαψῳδίᾳ φλόγα παμφανόωσαν ἐκ τοῦ Ἀχιλλέως ἀνακαίει ἡ Ἀθηνᾶ ἐκφοβοῦσα τοὺς Τρῶας. ἔνθα οὐδὲ ἀστέρι ἐκεῖνον  εἰκάζει, ἀλλὰ μεγάλοις πυρσοῖς νησιωτικοῖς. καὶ ἔστιν ἐκεῖνο τούτου τοῦ  πυρὸς λαμπρότερον καὶ φοβερώτερον. Πυρὶ μέντοι αὐτόχρημα ὥπλισται ὁ ἐν  τοῖς ἑξῆς κατὰ τὸν μῦθον μάχιμος Ἥφαιστος. διὸ καὶ ὁ ποταμὸς Ξάνθος ἐρεῖ:  οὐκ ἄν σοι μαχοίμην πυρὶ φλεγέθοντι. χρήσιμος δὲ ἐνταῦθα καὶ ἡ παρὰ τῷ  Τραγικῷ ἀστραπὴ τῶν ὅπλων καὶ τὸ τεύχεα ποικίλα ἔλαμπεν. Ὅτι δὲ ἐνδέχεται καὶ τὸ ὡσ παραβολικὸν ἐπίρρημα ἐνταῦθα προσυπακούειν καὶ λέγειν ὅτι ὡς  πῦρ ἀκάματον ἐκ τοῦ Διομήδους ἀνήπτετο, δηλοῖ ἐν τοῖς ἑξῆς λεχθησομένοις  καὶ τὸ ἐμάχοντο δέμας πυρός. οὐ γὰρ δήπου πῦρ ἐμάχοντο ἀλλ’ ὡς πῦρ. Σημείωσαι δὲ ὅτι καὶ ἐξ εἰκότων ὁ περὶ τοῦ πυρὸς τούτου ἐνταῦθα λόγος πέπλασται  τῷ ποιητῇ, ὡς πολλάκις καὶ τοιούτων τινῶν γινομένων, καθὰ καὶ ἐπὶ τοῦ  μεγάλου Ἀλεξάνδρου συνέπεσε. κινδυνεύων γὰρ ἐκεῖνός που ἐν Ἰνδίᾳ ἐτινάξατο  τοῖς ὅπλοις κατὰ τὴν ἱστορίαν. οἱ δὲ βάρβαροι σέλας τι καὶ φάσμα πρὸ τοῦ  σώματος ἔδοξαν φέρεσθαι. καὶ Ὅμηρος μὲν ὡς μῦθον εἰπὼν συμβιβάζεται ἀλληγορικῶς, ἡ δέ γε ἱστορία πολλὰ σώματα πυροβολῆσαι διδάσκει. Τιβερίου τε  γὰρ ἵππος σπινθῆρας ἠφίει ποτὲ τοῦ στόματος καὶ τὸ τέρας ἀπέβη αἴσιον.  ὑπάτευσε γὰρ ἐκεῖνος. καὶ Βαλίμερ δέ, ὁ Θευδερίχου πατήρ, ὁ κατακρατήσας  Ἰταλίας, φασίν, ἁπάσης, τοῦ οἰκείου σώματος σπινθῆρας ἀπέπαλλε. καί τις δὲ  σοφὸς παλαιός φησι περὶ ἑαυτοῦ, ὅτι ἐνδυομένου ποτὲ καὶ ἐκδυομένου αὐτοῦ  σπινθῆρες ἀπεπήδων ἐξαίσιοι, ἔστιν ὅτε καὶ κτυποῦντες, ἐνίοτε δὲ καὶ φλόγες  ὅλαι κατέλαμπον, φησί, τὸ ἱμάτιον μὴ καίουσαι. καὶ τὸ τέρας ἐκεῖνος ἀγνοεῖν  λέγει εἰς ὃ τελευτήσειεν. Ἐνταῦθα δὲ μνηστέον καὶ ὅτι Κλεομένης καθ'  Ἡρόδοτον καλλιερευόμενος εἶδεν ἐξ ἀγάλματος τῶν στηθέων φλόγα πυρὸς  ἐκλάμψασαν. Προσενθυμητέον δὲ καὶ τόν, ὡς αὐτὸς λέγει, καιόμενον χρυσὸν  ἐπὶ πρώτῳ ἀδελφῷ Σκύθῃ καὶ δευτέρῳ, ὃς ἐπὶ τῷ τρίτῳ καὶ νεωτάτῳ κατέσβη,  φησίν. ὑποθετέον οὖν καὶ τὸν Διομήδην οὕτω πως πυρεκβολεῖσθαι δι’ Ἀθηνᾶς.           καὶ τοιοῦτον μὲν τοῦτο. Ἔδοξε δέ τισι καὶ κατοπτρικήν τινα ἐπίνοιαν μεμηχανῆσθαι τῷ Διομήδει ἔν τε τῇ αὐτοῦ, ὡς εἰκός, περικεφαλαίᾳ καὶ τῇ  ἀσπίδι, καὶ οὕτω λίαν καταυγεῖν τὰς ὄψεις τῶν εἰς αὐτὸν βλεπόντων, ὅτε  ἀντικρὺ πρὸς λάμποντα ἥλιον ἔστραπτο, καθ’ ἣν δὴ ταύτην μέθοδον Ἀρχιμήδης  μὲν ὁ σοφώτατος πολεμικὰς ἐνεπύρισε νῆας ὡς οἷά τις κεραυνοβόλος: Ἀνθέμιος  δέ τις ὕστερον γείτονα πονηρὸν καταστράπτων καὶ οὕτως ἐκφοβῶν μακρὰν  ἑαυτοῦ ἀπῴκισε. Χρήσιμα δὲ εἰς τὸ κατανοῆσαι τὸ τοῦ Διομήδους πῦρ καὶ  Σαλουστίου ῥηθὲν περί τινος τὸ πυρὶ ἄρα ἐῴκει ὁ ἄνθρωπος ἐξάπτοντι πάντα  τὰ παρακείμενα. ἔτι δὲ καὶ τὸ Ἀβροβάστης Φράγγος κατὰ ἀλκὴν σώματος  καὶ θυμοῦ τραχύτητα φλογοειδὴς ἦν. ναὶ μὴν καὶ τὸ ἀπαντήσας τοῖς βαρβάροις, πυρὶ προσφερής, ἔργα ἐπεδείκνυτο χεῖράς τε καὶ πόδας ἀνθρώπου  παρατρέχοντα. Ταῦτα δὴ καὶ ὅσα τοιαῦτα τίς οὐκ ἂν εἴποι ἐκ τῶν τοῦ Ὁμήρου  παραπεποιῆσθαι πυρώσαντος τὸν Διομήδην, ὡς αὐτὸς ἔφρασε; Χρησιμεύει δ'  ἐνταῦθα καὶ τὸ προσενθυμηθῆναι, ὡς καυστειρά ἡ μάχη λέγεται καὶ δηί̈σ καὶ  δηϊοτής διὰ τὸ ἔνθερμον καὶ ὡς εἰπεῖν πυρόεν τῆς κατὰ πόλεμον κινήσεως καὶ  τὸν στρατιωτικὸν θυμόν. Ὅθεν καὶ θερμός λέγεται ὁ ἀναιδής καὶ οὕτω μάχιμος,  καὶ θερμουργός ἐπαίνου λόγῳ ὁ ἀνδρεῖος, καὶ θερμὸν ἔργον ἄλλως τὸ θρασύ,  ἐπεὶ καὶ τὸ θράσος καὶ πρὸ αὐτοῦ τὸ θάρσος ἐκ τοῦ θέρω θέρσω παρῆκται, ἀφ’ οὗ  καὶ ὁ θερμός. Ἔτι καλόν ἐννόημα ἐπὶ τοῖς εἰρημένοις καὶ ἡ πυρπαλάμη καὶ τὸ  πυρπαλαμᾶσθαι, ὧν ἡ μὲν πανοῦργον ἄνδρα σημαίνει, τὸ δὲ ἀντὶ τοῦ κακοτεχνεῖν  εἴληπται καὶ οἷον διὰ πυρὸς ἰέναι τῇ κακοτεχνίᾳ. πάντως γὰρ τροπικῶς τοῖς            τοιούτοις ἅπασι τὸ πῦρ καὶ τὰ κατ’ αὐτὸ ἐμφαίνεται, καθὰ καὶ ἐν τῷ βριθὺς  ὁπλιτοπάλας, δάϊος ἀντιμάχοισι καὶ ἐν τῷ πῦρ ὀφθαλμοῖσι δεδορκώς. καὶ  τοιαῦτα μὲν καὶ ταῦτα.
urn:cts:greekLit:tlg4083.tlg001.hc:5.5|Ἡ δὲ τῆς ῥηθείσης παραβολῆς ἀπόδοσις εἰποῦσα:  τοῖόν οἱ πῦρ δαῖεν ἀπὸ κρατός τε καὶ ὤμων διασαφητική ἐστι τοῦ ἐκ  κόρυθός τε καὶ ἀσπίδος, ἵνα μὴ μόνα τὰ ὅπλα φαίνηται πυρὶ δαιόμενα ἐξ ἐπιπολῆς, ἀλλὰ πρὸ αὐτῶν ἡ κεφαλὴ καὶ οἱ ὦμοι τοῦ ἥρωος, ἐξ ὧν ἠκοντίζετο  καὶ εἰς τὰ ἔξω τὸ πῦρ ὡσεὶ καὶ φῶς διά τινων φανῶν. ἅμα δὲ ἡ τοιαύτη  ἀπόδοσις δηλοῖ καί, ὡς οὐ πᾶσα ἡ ἀσπὶς τῷ Διομήδει ἐλάμπετο πυρί, ἀλλὰ      μόνον αὐτῆς τὸ πρὸς τοῖς ὤμοις ἐκείνου. Ὅρα δὲ καὶ ὅτι ἐνταῦθα μὲν ἀναλόγως  τῷ μεγάλῳ ἥρωϊ ἐπλάτυνε τὴν ἐκ τοῦ ἀστέρος παραβολήν, ἐν δὲ τοῖς ἑξῆς ἐπὶ  βασιλικοῦ βρέφους πάνυ συνέστειλεν, εἰπὼν ἐκεῖνον ἀλίγκιον ἀστέρι καλῷ. ἡ  δὲ τραγῳδία τοῦτο παραποιήσασά φησί τινα Ἑλλανίας φανερώτατον ἀστέρ'  Ἀθάνας, ἤγουν ἀστέρα τῆς παρ’ Ἕλλησιν Ἀθηνᾶς, ταὐτὸν δ’ εἰπεῖν διάδηλον  ἐν Ἀθήναις, αἳ παρονομάζονται τῇ Ἀθηνᾷ. ὅμοιον γὰρ διάδηλον εἰπεῖν καὶ  φανερώτατον, καθότι συγγενῆ ἀλλήλοις καὶ τὸ δαίειν καὶ τὸ φαίνειν, ὧν ἐκ  μὲν τοῦ δαίειν ὁ δῆλος, ἐκ δὲ τοῦ φαίνειν ὁ φανερός, ὁ καὶ καλός διὰ τὴν φαῦσιν,  ὡς ταὐτίζεσθαι οὕτω τὸ καλὸν ἀστέρα καθ’ Ὅμηρον καὶ φανερώτατον ἀστέρα,  ὃς πάνυ ᾠκείωται τῷ ἐνταῦθα παραβολικῶς δαιομένῳ πυρί, ὡς ἀπὸ τοῦ αἴθειν  παραγόμενος, ὃ ταὐτὸν τῷ δαίειν ἐστίν. αἰστὴρ γάρ τις ἀπὸ τοῦ αἴθειν καὶ  ἀπελεύσει τοῦ διχρόνου ἀστήρ. καὶ οὕτω μὲν καὶ τάδε.
urn:cts:greekLit:tlg4083.tlg001.hc:5.6|Ἰστέον δὲ καὶ  ὡς τὸ δαῖέ οἱ ἐκ κόρυθος πῦρ, χωρὶς τοῦ ν ἐν πολλοῖς ἀντιγράφοις φερόμενον,  αἰτίας ἀπαιτεῖ ζήτησιν. μετ’ ὀλίγον γὰρ ἐν τῷ πῦρ δαῖεν ἀπὸ κρατός, μετὰ  τοῦ ν ἐκφέρεται, ταὐτοδύναμον ὄν. Εἰ μὲν οὖν δι’ εὐρυφωνίαν λειοτέραν καὶ οὐ  πάνυ ἀηδῆ καὶ τραχεῖαν ἐνταῦθα χασμᾶται τὸ μέτρον, εὕρηται ἰδοὺ λύσις αὕτη,  εἰ δὲ μή, ζητητέον ἑτέραν αἰτίαν, διὰ τί τὸ δαῖε δίχα τοῦ ν γράφεται πρὸ           φωνήεντος. Τινὲς μέντοι οὕτω γράφουσι δαῖε δέ οἱ ἐκ κόρυθος. Ἕτεροι δὲ  ἀποκοπῆναί φασιν ἐκ τοῦ δαίετο καὶ διὰ τοῦτο ἐξ ἀνάγκης γράφεσθαι δίχα τοῦ ν . Πῦρ δὲ ἀκάματον λέγεται οὐ τὸ διόλου ἀναπτόμενον, ἀλλὰ τὸ τῇ οἰκείᾳ  φύσει τοιοῦτον. εἰ γὰρ καὶ κάμνει τῇ σβέσει, ἀλλ’ ὅτι πῦρ ἐστιν, ἀκάματόν  ἐστι. Διὰ τί δὲ ἐκτείνεται ἡ ἄρχουσα τοῦ ἀκάματον, ὅτι δηλαδὴ πρὸς ἀναγκαῖον  δακτύλου ἀπαρτισμόν, ὃ δὴ γίνεται καὶ ἐν τῷ ἀθάνατος, δηλοῦται καὶ ἀλλαχοῦ.
urn:cts:greekLit:tlg4083.tlg001.hc:5.7|Ἄστρου δὲ καὶ ἀστέρος διαφορά, ὡς καὶ ἑτέρωθι δηλοῦται, καθότι ὁ  μὲν ἀστὴρ ἓν σῶμά ἐστι, τὸ δὲ ἄστρον ὡς περιεκτικόν. ἄστρον γάρ ἐστι τὸ ἐκ  πολλῶν ἀστέρων συγκείμενον ἀστροθέτημα, μιᾷ φαντασίᾳ ὄψεως ὑποπίπτον,  μετά τινος μυθολογίας ἀποδιδόμενον, ὡς ἐν τοῖς Ἀράτου φαίνεται. καὶ οὕτω  μὲν κατὰ τοὺς παλαιούς. οἱ δὲ ὕστερον συνέχεαν τὰς λέξεις, ὡς εἶναι παρ'  αὐτοῖς ταὐτὸν ἄστρον καὶ ἀστέρα. Τὸ δὲ ἀστέρ’ ὀπωρινῷ συναληλιμμένως  ἔχον διὰ δακτύλου χρείαν, γράφεται καὶ ἄλλως ἐντελῶς ἀστέρι ὀπωρινῷ.  καὶ ἔχουσι καὶ τοῦτο οἱ παλαιοὶ παράδειγμα συνιζήσεως, ἐν ᾗ δύο βραχεῖαι  εἰς μίαν λογίζονται. τὸ ρι γὰρ καὶ τὸ ο εἰς μίαν συνεκφωνοῦνται βραχεῖαν  συλλαβήν. Τοιοῦτον δ’ ἐν τοῖς ἑξῆς καὶ τὸ χαῖρε δὲ τῷ ὄρνιθι Ὀδυσεύς,  ἠρᾶτο δ’ Ἀθήνῃ. ἡ γὰρ τελευταία τοῦ ὄρνιθι καὶ ἡ ἄρχουσα τοῦ Ὀδυσεύς εἰς  ἕνα βραχὺν πόδα συνιζάνουσι καὶ ποιοῦσι μετὰ τῆς δυ βραχείας καὶ αὐτῆς συλλαβῆς δάκτυλον. Ὀπώρα δέ, ὡς καὶ ἀλλαχοῦ δηλοῦται, ὥρα μεταξὺ κειμένη  θέρους καὶ τοῦ μετ’ αὐτὴν μετοπώρου.
urn:cts:greekLit:tlg4083.tlg001.hc:5.8|Τὸ δὲ λελουμένος Ὠκεανοῖο  ἐλλέλειπται προθέσεως, ἵνα ᾖ λελουμένος ἐπὶ Ὠκεανοῦ. τὸ δέ γε κοινὸν καὶ  σύνηθες λελουμένος Ὠκεανῷ.
urn:cts:greekLit:tlg4083.tlg001.hc:5.9|Λέγει δὲ ἀστέρα ὀπωρινὸν τὸν κύνα,           ὃν ἡ κοινὴ λαλιὰ διὰ τὸ σαφέστερον κύναστρον λέγει, οὗ ἐπιτέλλοντος ἡλίῳ  ἤτοι μικρόν τι προανατέλλοντος οἱ πολλοὶ γίνονται καύσωνες. διὸ καὶ οὔλιον  αὐτὸν ἐρεῖ ἀλλαχοῦ. Ἀστείως δὲ καὶ προσφυῶς παρέβαλεν ὁ ποιητής. ὡς γὰρ  ἐπιτέλλει ὁ κύων ἡλίῳ, ὅτε ὀλέθρια γίνεται καύματα, οὕτω καὶ Διομήδης,  μικρὸς οὗτος ἀστήρ, τῷ μεγάλῳ Ἀχιλλεῖ ἐπιτέλλει, ἤτοι προανατέλλει αὐτοῦ.  ὃς μετὰ μικρὸν ἀναλάμψας καὶ τὸν θυμὸν ἐκκαύσας διώξει τοὺς Τρῶας, ὡς  πῦρ ἀκρίδας, καθά φησιν ἀλλαχοῦ Ὅμηρος ἐν παραβολῇ.
urn:cts:greekLit:tlg4083.tlg001.hc:5.10|Ὠκεανὸς δὲ  κατὰ μὲν ἀλληγορίαν ἐστὶ κύκλος, διχάζων ἐννοηματικῶς τὴν οὐρανίαν σφαῖραν  κατὰ ἰσότητα τοῦ τῆς γῆς ἐπιπέδου καὶ τέμνων διχῇ κατ’ ἐπίνοιαν αὐτὴν εἴς  τε τὸ ὑπὲρ γῆν καὶ εἰς τὸ ὑπὸ γῆν ἡμισφαίριον καὶ διὰ τοῦτο ὁρίζων λεγόμενος.  Ἐκ τοῦ τοιούτου Ὠκεανοῦ, κύκλῳ περιειληφότος τὴν γῆν, οἱ ἀστέρες ἀνέρχονται  καὶ εἰς αὐτὸν αὖθις δύονται. διὸ καὶ οὕτω καλεῖται ὡς δι’ αὐτοῦ τῶν ἀστέρων  ὠκὺ ἄνω γινομένων ἢ καὶ ὠκέως ἀνυόντων τὰς ἑαυτῶν κινήσεις. Ἡ δὲ ποίησις  Ὠκεανὸν βούλεται εἶναι ποταμὸν περιρρέοντα κύκλῳ τὴν γῆν. Ἡ δὲ ἀληθὴς  ἱστορία τὴν ἔξω θάλασσαν Ὠκεανὸν λέγει. διὰ τούτου τοῦ Ὠκεανοῦ οἱ πολλοὶ  ἀνατέλλειν τοὺς ἀστέρας δοκοῦσιν, ὡς οἷον ἐγγίζοντας ἢ καὶ ψαύοντας  μυθικῶς τοῦ ὕδατος. Διὸ καὶ Ὅμηρος ποιητικώτερον λελοῦσθαι ἐπὶ Ὠκεανοῦ  ἀστέρα λέγει, ὡς εἴπερ εἶχε τὴν λαμπρότητα διὰ τὸ ἐκεῖ λούσασθαι, καθ'            ὁμοιότητα τῶν λουτρῷ λαμπρυνομένων σωμάτων. Σημείωσαι δὲ καὶ ὅτι ἐν οἷς  λέγει ὁ ποιητὴς πῦρ ἐκ τοῦ Διομήδους καίεσθαι ἀστέρι ἐναλίγκιον, δοξάζειν  φαίνεται πυρά τινα καὶ τοὺς ἀστέρας εἶναι. Ὅθεν καὶ ἀπὸ τοῦ αἴθειν ὁ ἀστήρ,  ὡς ἐρρέθη, παράγεται. Διὸ καὶ ὁ ζηλωτὴς Ὁμήρου Σοφοκλῆς πυρπνόα τὰ  ἄστρα δοξάζει, ἔνθα τὸν Διόνυσον κατά τινα μυστικὸν λῆρον πῦρ πνεόντων  χορηγὸν ἀστέρων φησίν.
urn:cts:greekLit:tlg4083.tlg001.hc:5.11|Ὅτι θαρσαλέου καὶ ἀνδρείου ἔργον τὸ ὁρμῆσαι  κατὰ μέσον, ὅθι πλεῖστοι κλονέοντο.
urn:cts:greekLit:tlg4083.tlg001.hc:5.12|Ὅτι κατὰ τοὺς παλαιοὺς τὸ  Δάρης κύριον, ἐὰν ὀξύτονον ἦν, ὥς τινες οἴονται, εἰς ουσ ἂν εἶχε τὴν γενικήν. τὰ  γὰρ εἰς ησ , φασί, δισύλλαβα ὀξύτονα, ἓν ἔχοντα πρὸ τοῦ η σύμφωνον, εἰς ουσ περατοῦται κατὰ τὴν γενικήν: σαφοῦς, πρηνοῦς, πρυλοῦς, φραδοῦς, οἷον  φραδέος νόου ἔργα τέτυκται. τὸ ψιλής ψιλῆτος παρ’ Αἰσχύλῳ καὶ τὸ  Κουρῆτες ἐμάχοντο παρὰ τῷ ποιητῇ καὶ τὸ κριτής ἔχουσιν ἄλλον λόγον, ὃν  ζητητέον παρὰ τοῖς παλαιοῖς.
urn:cts:greekLit:tlg4083.tlg001.hc:5.13|Χρῆσις δὲ τοῦ Δάρητος αὕτη: Ἦν  δέ τις ἐν Τρώεσσι Δάρης, ἀφνειός, ἀμύμων, ἰρεὺς Ἡφαίστοιο. δύω δέ οἱ υἱέες  ἤστην Φηγεὺς Ἰδαῖός τε μάχης εὖ εἰδότε πάσης, οἵ, φησίν, ἀποκρινθέντες  ἐναντίοι τῷ Διομήδει ὡρμήθησαν.
urn:cts:greekLit:tlg4083.tlg001.hc:5.14|Λέγει δὲ ἀποκρινθῆναι τὸ χωρισθῆναι  τοῦ ὁμίλου. Ἄλλως δὲ ἀποκρίνεσθαι τὸ ἀπολογεῖσθαι οὐκ οἶδεν ὁ ποιητής,  ἀλλ’ ὑποκρίνεσθαι λέγει αὐτό, καθὰ φανεῖται ἀλλαχοῦ. Ποιητικώτερον δὲ τὸ  ἀποκρινθέντε μετὰ τοῦ ν . ἡ μὲν γὰρ κοινὴ φράσις ἀποκριθῆναι λέγει καὶ  ἀποκριθέντε, ὥσπερ καὶ κλιθῆναι καὶ κλιθέντε, οἱ δὲ ποιηταὶ φυλάττουσι τὸ ν τοῦ θέματος ἐν τούτοις τῷ νόμῳ τῶν ἀμεταβόλων. Ἰστέον δὲ ὅτι τὰ εἰρημένα  ἔπη ἐπαινεῖται τῆς διηγηματικῆς ἕνεκεν ἀρετῆς, ἤγουν τῆς σαφηνείας, τῆς  συντομίας, τῆς πιθανότητος, αἳ δὴ ἀρεταί εἰσι διηγήματος. ἔγκειται γὰρ τὸ  ἔθνος οἱ Τρῶες, τὸ κύριον ὄνομα ὁ Δάρης, οἰκεῖον ἱερεῖ ἐκδέροντι τὰ θυόμενα,  ἡ τύχη, τὸ ἀφνειός, ἡ ἀρετή, ἀμύμων γάρ, ἡ τῆς ἀρχῆς λειτουργία, ὅτι ἱερεύς,  τὰ τῶν παίδων ὀνόματα καὶ ἡ περὶ πόλεμον αὐτῶν ἀρετή. Ἔστι δ’ ἐν τούτοις  ἰδέσθαι ὑπεμφαινόμενον καὶ ὡς δειλὸν ὁ πλοῦτος καὶ φιλόψυχον κακόν. Ὁ γὰρ τοῦ  ἀφνειοῦ Δάρητος υἱὸς Ἰδαῖος, εἰ καὶ μάχης εὖ οἶδε πάσης, ἀλλὰ τὸν ἀδελφὸν  ἀφεὶς ἀβοήθητον κεῖσθαι φευξεῖται μετ’ ὀλίγα φιλοψυχῶν.
urn:cts:greekLit:tlg4083.tlg001.hc:5.15|Σύνηθες δὲ  τῷ ποιητῇ οὕτως ἀφελῶς ἀπὸ ὑπαρκτικοῦ ῥήματος ἄρχεσθαι ἐν πολλαῖς τῶν  διηγήσεων, οἷον ἦν δέ τις ἐν Τρώεσσιν, ἔστι πόλις Ἐφύρη, ἔστι δέ τις  αἰπεῖα πέτρα.
urn:cts:greekLit:tlg4083.tlg001.hc:5.16|Σημείωσαι δὲ ὅτι ἐν τοῖς ἑξῆς μέλλων ὁ ποιητὴς  διὰ τοῦ Διομήδους δύο ἀριστέας κατασπάσαι τοῦ ἅρματος, Πάνδαρον καὶ Αἰνείαν,  φθάνει προγυμνάζων τὸν ἥρωα ἐν ἑτέραις ξυνωρίσιν, ἀδελφικαῖς μέντοι πάσαις.  καὶ νῦν μὲν Ἰδαῖον καὶ Φηγέα καταβάλλει τοῦ ἅρματος, εἶτα φονεύει τοὺς  τοῦ Εὐρυμέδοντος ὀνειροπόλου γέροντος υἱούς, εἶτα τοὺς τῷ Φαίνοπι τηλυγέτους ὄντας δύο υἱούς, ἐπὶ τούτοις δὲ δύο Πριαμίδας νόθους τοῦ δίφρου  κατέρριψε καὶ τοὺς ἵππους αὐτῶν τοῖς ἑτάροις εἰς νῆας ἐλαύνειν ἔδωκεν, ἐφ'  οἷς καὶ κατὰ Πανδάρου καὶ Αἰνείου τῆς ἡρωϊκῆς συζυγίας ἀνδρίζεται καὶ τὸ  ἅρμα νικήσας ἀπάγει.
urn:cts:greekLit:tlg4083.tlg001.hc:5.17|Τὸ δὲ ἰρεύς ψιλοῦται, ὡς ἐν τοῖς Ἀπίωνος  κεῖται καὶ Ἡροδώρου, συναλιφὲν ἐκ τοῦ ἱερεύς, ὡς τὸ πόλιες πόλις. καὶ  λέγουσιν οἱ αὐτοὶ καὶ κανόνα αἰτιολογικὸν τῆς ψιλώσεως οὐ πάνυ ἀναγκαῖον.  Κάλλιον οὖν λέγειν ἐψιλῶσθαι αὐτὸ ὡς Ἰωνικόν. ψιλωτικοὶ γὰρ καὶ οἱ Ἴωνες.  Τὸ δὲ ἤστην δοκεῖ πλεονασμὸν ἔχειν τοῦ σ1 , εἴπερ ἀπὸ τοῦ ἦν πρώτου προσώπου  ἑνικοῦ γίνεται. εἰ δ’ ἄλλως ἐκ τοῦ ἦον γίνεται, ἔχοι ἂν σὺν τῷ ῥηθέντι πλεονασμῷ καὶ συγκοπήν. ἦον γάρ, ἦες ἦεν, δυϊκὰ ἤετον, ἠέτην, καὶ κατὰ δύο           πάθη ἤστην.
urn:cts:greekLit:tlg4083.tlg001.hc:5.18|Ἡ δὲ τοῦ Φηγέως κλῆσις ἔοικε τῇ τοῦ Ἰδαίου ἀκολουθεῖν.  εἰ γὰρ ὁ Ἰδαῖος τῇ Ἴδῃ τῷ ὄρει παρωνόμασται, εἴη ἂν ὁ Φηγεὺς παρώνυμος  ταῖς Ἰδαίαις φηγοῖς, ὅ ἐστι δρυσίν, αἳ καὶ χρήσιμοι πρὸς θυσίαν ἦσαν τῷ  πατρὶ Δάρητι, σχίζαις κατακαίοντι τὰ ἱερευόμενα.
urn:cts:greekLit:tlg4083.tlg001.hc:5.19|Ἐν τούτοις δὲ καὶ  τὸν πεζὸν ἑρμηνεύων ὁ ποιητής φησιν ὁρμηθῆναι τοὺς μὲν Δαρητιάδας ἀφ'  ἵππων, τὸν δὲ Διομήδην ἀπὸ χθονὸς πεζόν. ἐξ οὗ δῆλον ὅτι πεζὸς ὁ περὶ τὸ  πέδον, ἀφ’ οὗ καὶ γίνεται.
urn:cts:greekLit:tlg4083.tlg001.hc:5.20|Ὅτι τὸ σχεδόν ἀεὶ παρ’ Ὁμήρῳ ἀντὶ τοῦ  ἐγγύς λαμβάνεται. ἀφ’ οὗ καὶ σχεδία ἡ δι’ ὀλίγου συμπαγεῖσα ναῦς, καὶ  σχέδιον τὸ αὐθωρόν, καὶ σχέδην τὸ πλησίον. καὶ παρὰ τοῖς ὕστερον δέ, εἰ καὶ  διστακτικῶς ἡ λέξις λαμβάνεται, ἀλλὰ καὶ παρ’ αὐτοῖς ἐγγύτητα δηλοῖ, οἷον  σχεδὸν ἀφραίνεις, ἤγουν ἐγγὺς καὶ παρ’ ὀλίγον. Κεῖται δ’ ἐνταῦθα τὸ σχεδόν  οὕτως: οἳ δ’ ὅτε σχεδὸν ἦσαν ἐπ’ ἀλλήλοισιν ἰόντες, ἀντὶ τοῦ κατ’ ἀλλήλων  ἰόντες ἢ ἐπιόντες ἀλλήλοις. καὶ τοῦτο μὲν καινότερον καὶ χρηστὸν καὶ τοῖς  ὕστερον, τὸ δὲ κοινότερον ἐπ’ ἀλλήλους ἰόντες.
urn:cts:greekLit:tlg4083.tlg001.hc:5.21|Ὅτι ἐν τῷ οὐδ'  ἔβαλεν αὐτόν φανερῶς τὸ βάλλειν ἀντὶ τοῦ ἐπιτυγχάνειν λαμβάνεται. Τὸ δὲ  οὐκ ἔβαλεν ἀλλαχοῦ οὐκ ἔτυχε λέγεται ἐν τῷ ἤμβροτες οὐδ’ ἔτυχες.
urn:cts:greekLit:tlg4083.tlg001.hc:5.22|Τὸ δὲ μὴ ἐπιτυχὸν βέλος ἅλιον λέγεται τῆς χειρὸς ἐκφυγεῖν, οὗ ἀναπάλιν  τὸ τοῦ δ’ οὐχ’ ἅλιον βέλος ἔκφυγε χειρός. καὶ σημείωσαι τὸ βέλος ἔκφυγεν.  Οὕτω γὰρ καὶ ἔπος φεύγειν ἕρκος ὀδόντων φησίν, ὅταν ὁ λόγος εἴη μὴ καίριος.
urn:cts:greekLit:tlg4083.tlg001.hc:5.23|Ὅτι ὥσπερ ἐκ τοῦ παρὰ ποταμὸν παραποτάμιος σύνθετον ὄνομα,  οὕτω καὶ ἐκ τοῦ μετὰ μαζὸν στῆθος μεταμάζιον τὸ μεταξὺ τῶν μαζῶν, ὡς καὶ  μεταίχμιον τὸ μεταξὺ τῶν αἰχμῶν.
urn:cts:greekLit:tlg4083.tlg001.hc:5.24|Ὅτι πάνυ φίλιππον τὸν Διομήδην           εἰδώς ποθεν, οἷα εἰκός, ὁ ῥηθεὶς Ἰδαῖος, ἀφεὶς τοὺς ἵππους ἀπόρουσεν, ἀντιδοὺς  οἷον αὐτοὺς εἰς λύτρον τῷ Διομήδει. ὁ δὲ περὶ αὐτοὺς πονηθεὶς ἀπέσχετο τοῦ  Ἰδαίου, ἵππους ἀγαθοὺς ἀγεννοῦς ἐχθροῦ ἀλλαξάμενος, ὃ τρόπον ἄλλον καὶ  ὁ βασιλεὺς ἐπὶ τῆς Αἴθης φανεῖται πεποιηκὼς τῆς εὐγενοῦς καὶ δρομάδος  ἵππου. Γελοῖος δὲ ὁ ἀφεὶς μὲν τὸ ἅρμα, δι’ οὗ τάχιον ἂν ἔφυγε, φεύγων  δὲ πεζός. εἰ μὴ ἄρα ἵππους εἰς σωτηρίαν ἑαυτοῦ, ὡς ἐρρέθη, ἀντέδωκεν, οὓς  καὶ ἐξελάσας ὁ Διομήδης ἔδωκεν ἑταίροις κατάγειν κοίλας ἐπὶ νῆας. Ὅτι δὲ  φίλιππος ὁ Διομήδης, δηλοῖ καὶ τὰ κατὰ τὸν Αἰνείαν, οὗ καὶ τοὺς ἵππους ἐξ  ἀκριβοῦς πολυπραγμοσύνης γενεαλογεῖ. καὶ ἐν τοῖς κατὰ Δόλωνα δὲ δηλωθήσεται περὶ τοὺς ἵππους ἐνδιακειμένως ἔχειν αὐτόν. Ἴσως δὲ καὶ ταραχθεὶς τὰς  φρένας ὁ Ἰδαῖος ὑπὸ φόβου παρεπλάγχθη τοῦ συμφέροντος, ὃ καὶ Πάρις  ἔπαθεν, ὁπηνίκα ἑλκόμενος τῆς κόρυθος καὶ ἀγχόμενος οὐκ ἐνόησε χρήσασθαι  ξίφει κατὰ τοῦ ἕλκοντος. Ἐνταῦθα δὲ καὶ ὡς ἄφιλον τὸν δειλὸν Ἰδαῖον Ὅμηρος  ὑποσκώπτειν ἔοικεν, εἴπερ ἀπόρουσεν λιπὼν περικαλλέα δίφρον, σὺν αὐτοῖς  δηλαδὴ ἵπποις, οὐδ’ ἔτλη περιβῆναι ἀδελφειοῦ κταμένοιο. Ἔστι δὲ καὶ νῦν  περιβῆναι τὸ ἐπάνω τοῦ νεκροῦ στάντα ὑπερμαχῆσαι, ὃ καὶ ἀμφιβῆναι λέγεται,  ὡς προεγράφη. Κυριολεκτεῖται δὲ μάλιστα ἡ λέξις ἐπὶ κυνῶν καὶ λεόντων καὶ  τοιούτων, ἃ τῶν σκύμνων ὑπερμάχονται ἀμφιβαίνοντα.
urn:cts:greekLit:tlg4083.tlg001.hc:5.25|Ὅτι τὸ οὐδὲ  γὰρ οὐδέ κεν αὐτὸς ὑπέκφυγε κῆρα μέλαιναν καὶ τὸ οὐδὲ γὰρ οὐδὲ Δρύαντος  υἱός καὶ ὅσα τοιαῦτα, περιττὴν ἔχουσι τὴν μίαν ἀπόφασιν κατὰ Ἀττικὴν  συνήθειαν. ἔστι δὲ τῶν δύο ἀρνήσεων ἡ μὲν μία τοῦ ῥηματικοῦ πράγματος, ἡ  ἑτέρα δὲ τοῦ προσώπου, ἵνα λέγῃ ὅτι οὐδὲ ὑπεξέφυγεν ἂν οὐδὲ αὐτός. καὶ  ἐνδείκνυνται τὴν παντελῆ ἄρνησιν τοῦ πράγματος.
urn:cts:greekLit:tlg4083.tlg001.hc:5.26|Ὅτι τὸ θεὸς σάωσε  νυκτὶ καλύψας, ἀντὶ τοῦ ἀορασίᾳ κρύψας, ὥσπερ καὶ ἐκ τοῦ ἐναντίου πῦρ ἔφη  ἀνῆφθαι τῷ Διομήδει τὸ ὁρᾶσθαι καὶ φαίνεσθαι πᾶσιν, ὡς προγέγραπται.  ταὐτὸν δέ ἐστιν εἰπεῖν νυκτὶ καλύψαι καὶ ἠέρι. ἄμφω γὰρ ἀορασίαν δηλοῖ.  Τοιαύτη δέ τις νὺξ δηλοῦται καὶ ἐν τῷ ὀρώρει δ’ οὐρανόθεν νύξ.
urn:cts:greekLit:tlg4083.tlg001.hc:5.27|Ὅτι  οἶκτον ἐπὶ γέροντι λυπουμένῳ φράζει τὸ ὡς δὴ μὴ πάγχυ γέρων ἀκαχήμενος           εἴη, ἤγουν ἵνα μὴ πάντῃ λυποῖτο.
urn:cts:greekLit:tlg4083.tlg001.hc:5.28|Ὅτι καινόν τι σχῆμα τὸ ἐπεὶ  ἴδον υἱοὺς Δάρητος, τὸν μὲν ἀλευάμενον, ὅ ἐστι φυγόντα, τὸν δὲ κτάμενον.  τὸ γὰρ σύνηθες οὕτω: τῶν παίδων τοῦ Δάρητος τὸν μέν, τὸν δέ. Αἰτία δὲ αὕτη  τοῦ τοιούτου σχήματος. εἰπὼν ἐξ ἀρχῆς ὁ ποιητὴς ὡς ἐν σχεδιασμῷ τοὺς υἱούς,  καὶ μὴ δυνάμενος τῇ τοιαύτῃ πληθυντικῇ καταρχῇ τοῦ λόγου ἓν ῥῆμα συντάξαι  διὰ τὴν τοῦ πάθους ἀμφοῖν τῶν παίδων ἀνομοιότητα — ὁ μὲν γὰρ πέφευγεν, ὁ  δὲ τέθνηκε — διαιρεῖ ἐξ ἀνάγκης τὸ συνημμένον καὶ λύει τὴν πληθυντικὴν  αἰτιατικὴν εἰς δύο ἑνικὰς αἰτιακάς. Σχηματίζει δὲ καὶ ἄλλα πολλὰ ὁμοίως ὁ  ποιητής. Οὕτω δέ πως πρὸ τούτου ᾐτιολόγηται καὶ τὸ ἄμφω δ’ ἑζομένω  γεραρώτερος ἦεν Ὀδυσσεύς. Ὅμοια δὲ τῷ ῥηθέντι κατὰ τοὺς υἱοὺς τοῦ  Δάρητος σχήματι καὶ ἕτερα μυρία οὐ μόνον παρ’ Ὁμήρῳ ἀλλὰ καὶ ἑτέροις,  ἐν οἷς καὶ Σοφοκλέους τὸ τὼ κασιγνήτω, ἤγουν τοὺς κασιγνήτους, τὸν μὲν  προτίσας, τὸν δ’ ἀτιμάσας ἔχει. Πάρισα δὲ ποιητικὰ καίρια τῷ ποιητῇ  ἀγλαί̈ζοντι τὸν λόγον ἐπὶ τῇ τοῦ ἥρωος ἀριστείᾳ τὸ ἀλευάμενον καὶ τὸ κτάμενον,  ὧν τοῦ μὲν ἀλέω τὸ θέμα, οὗ ἐκ παραγώγου μὲν τὸ ἀλεείνω γίνεται, ἐξ ἐπενθέσεως δὲ τοῦ υ τὸ ἀλεύω. τούτου ἀόριστος ἤλευα, ὅθεν τὸ ἠλευάμην καὶ ὁ  ἀλευάμενος. Τοῦ δὲ κτάμενον προϋπάρχει ῥῆμα κτῶ, ἀφ’ οὗ δύο παράγωγα:  τὸ κτείνω ῥητὸν καὶ τὸ κτῆμι ἄρρητον, οὗ μετοχαὶ ὁ κτάς ὡς ἱστάς, καὶ ὁ  κτάμενος ὡς ἱστάμενος. Καὶ μετ’ ὀλίγα δὲ ὁμοίως παρισοῖ ὁ ποιητὴς ἐν τῷ  χαζώμεσθα, Διὸς δ’ ἀλεώμεθα μῆνιν.
urn:cts:greekLit:tlg4083.tlg001.hc:5.29|Ἀθηνᾶ, ἡ φρόνησις, χειρὸς  ἑλοῦσα τὸν τοῖς Τρωσὶ βοηθοῦντα θοῦρον Ἄρηα, ἤτοι τὸ ἄλογον θράσος,           ἐξάγει τῆς μάχης, ὡς ἤδη τῆς ἀλογίστου θρασύτητος ἀποσβεννυμένης κατὰ  βραχὺ τοῖς Τρωσί. συναποχωρεῖ δὲ καὶ αὐτὴ ἡ Ἀθηνᾶ, διότι οὐκέτι βουλευμάτων χρεία τοῖς ἔμφροσιν Ἕλλησιν οὐδὲ θεωρίας βουλευτικῆς, ἀλλὰ πράξεων  ῥωμαλέων καὶ ἀνδρικῶν. Συντομώτερον δὲ ἄλλως εἰπεῖν, διότι οὔτε οἱ Ἕλληνες νῦν βουλεύονται οὔτε οἱ Τρῶες ἀλογίστως μάχονται, καὶ ὅτι οὐδὲ μέγα τι  εὐθὺς γίνεται ὡς μετὰ ταῦτα, οὐδὲ θεῶν παρουσίας δεόμενον. ἔτι δὲ καὶ ἵνα  σεμνύνῃ τοὺς Ἀχαιούς, ὡς ἐν τῇ κατὰ μόνας καὶ δίχα θεῶν μάχῃ ὑπερτεροῦντας  τῶν Τρώων. Ἔτι ποιεῖ Ὅμηρος τοῦτο καί, ἵνα μὴ τὰ λεγόμενα ἐνταῦθα μῦθοι  δόξωσι. διὸ ἐξάγει τοὺς μυθικοὺς θεοὺς καὶ ἐκ μέσου τίθησι.
urn:cts:greekLit:tlg4083.tlg001.hc:5.30|Τὸ δὲ  χειρὸς ἑλοῦσα ἢ πέπλου καὶ τὰ τοιαῦτα Ἀττικά, ἀντὶ τοῦ: ἐκ τῆς χειρὸς ἢ  τοῦ πέπλου. ἢ καὶ τὸ ἑλεῖν ἀντὶ τοῦ ἅψασθαι καὶ νῦν εἴληπται.
urn:cts:greekLit:tlg4083.tlg001.hc:5.31|Ὅτι  ἀναδιπλασιάζων ἐνταῦθα Ὅμηρος τὴν τοῦ Ἄρεος κλητικὴν ἐν τῷ Ἆρες,  Ἄρες, βροτολοιγέ, μιαιφόνε, τειχεσιπλῆτα, ὅπερ ἀπαραλλάκτως που καὶ ἐν  τοῖς ἑξῆς κεῖται, ἐκτείνει ἐν τῇ πρώτῃ κλήσει τὸ δίχρονον, συστέλλει δὲ ἐν τῇ  δευτέρᾳ. Καὶ ὅρα ὅπως ὁμοῦ παρέθετο τὸ αὐτὸ ὄνομα ἐν ἐκτάσει τε διχρόνου  καὶ ἐν συστολῇ, ὡς ἂν ἐνδείξηται σαφέστατα τὴν διφόρησιν τῶν δισήμων  διχρόνων, ἥτις πολλαχοῦ φαίνεται. Καὶ μὴν ἐνταῦθα δόξοι ἂν λόγος κανονικὸς  ὑπεῖναι τῇ διφορήσει, ἵνα τὸ μὲν δεύτερον Ἄρες συστέλλῃ τὸ δίχρονον, ὡς τοῦ  Ἄρης ἐκ βραχυνομένου τοῦ στερητικοῦ α καὶ ἐκ τοῦ ῥῶ, τὸ λέγω, συγκειμένου  κατά τινας. Τὸ δὲ πρῶτον Ἆρες ἐκτείνει τὴν ἄρχουσαν ὡς ἐκ τῆς ἀρᾶς καὶ τοῦ  ἀρᾶσθαι. Ὡς γὰρ τοῦ ἴσχω θέσει μακρὰν ἔχοντος τὴν παραλήγουσαν διὰ τὰ  ἐπαγόμενα δύο σύμφωνα ὁ ἐκεῖθεν γενόμενος ἰχώρ ἐν ἀπελεύσει τοῦ σ1 , οὐ           θέσει ἀλλὰ φύσει, μακρὰν ἔχει τὴν παραλήγουσαν, οὕτως ἐκ τοῦ ἀρνός, ἐν ᾧ  θέσει μακρὰ ἡ ἄρχουσα, γενόμενα τὸ ἀρᾶσθαι καὶ ἡ ἀρά τὸν μὲν ἄρνα θέσει  μακρὸν ἀφιᾶσιν ἔχειν τὸ παραλῆγον α , ἐκεῖνα δὲ φύσει ἐκτείνουσι τὸ ἐν αὐτοῖς  ἀρκτικὸν α , ὡς δῆλον καὶ ἐκ τοῦ ἀλλ’ ἕνεκ’ ἀρητῆρος καὶ ἐκ τοῦ θεοὶ δ'  ἐτέλειον ἐπαράς. Οὐκοῦν καὶ Ἄρης ὁ ἐκ τοῦ ἀρᾶσθαι ἢ τῆς ἀρᾶς γενόμενος  φύσει μακρὸν ἔχει τὸ κατάρχον δίχρονον; καὶ ταῦτα μὲν οὕτως ἔχοιτο ἂν  λόγου. Τινὲς δέ φασι γενέσθαι τοῦτο οὐ μόνον κατὰ ἀδιαφορίαν διχρόνου,  ἀλλὰ καὶ ὅτι φυσικώτερον ὁ ποιητὴς ἐνταῦθα, ὡς οἷόν τε ἦν, φυσικὴν ἐξαλλαγὴν  Ἄρεος, ἤτοι πολέμου, μιμεῖται, ὃς ἐξ ἐπιτάσεως πολλῆς καὶ μεγίστης συντονίας ὕστερον ἄνεσιν δέχεται καὶ οἷόν τινα συστολήν, ὡς κεκμηκότων τῶν  μαχομένων, ἀπ’ ἐναντίας τῇ καθ’ Ὅμηρον ἀλλαχοῦ Ἔριδι. ἐκείνη γὰρ πολέμου  προάρχουσα ἐκ μικροῦ εἰς μέγα ἄνεισιν. Ἰστέον δέ, ὡς ἐν τοῖς Ἀπίωνος καὶ  Ἡροδώρου φέρεται, ὅτι τοῦ Ἆρες Ἄρες, τὸ σχῆμα παλιλλογία ἐστί, καὶ  ὅτι ὁ γραμματικὸς Ἰξίων τὸ δεύτερον Ἄρες ὀξύνει, γράφων ἀρές, ὅ ἐστι  βλαπτικέ. Οὐδέποτε γάρ, φησί, κυρίου ὀνόματος κλητικὴ παραλλήλως κεῖται  παρὰ τῷ ποιητῇ. πρόδηλον δέ, φησί, καὶ ἐκ τοῦ βροτολοιγέ καὶ τοῦ μιαιφόνε,  ὅτι καὶ τὸ Ἄρες ἐπιθετικόν ἐστιν. ὁ δὲ Πτολεμαῖος καὶ ἡ παράδοσις διὰ μείζω  ἔμφασιν κύριον καὶ τὸ δεύτερον Ἄρες παραλαμβάνει. Σημειωτέον δὲ ὅτι κοινὴ  μὲν καὶ καθωμιλημένη κλίσις τοῦ Ἄρεος κατὰ τὸν Δημοσθένην ἐστὶ καὶ κατὰ  τὰ ὅμοια ἐκείνῳ: κλίνεται δὲ καὶ ἄλλως κατὰ τοὺς παλαιούς. Ἡρῳδιανὸς οὖν  φησιν, ὅτι πλείοσι κλίσεσιν ὁ Ἄρης κέχρηται. καὶ γὰρ καὶ ὡς ἰαμβικὸν μὴ  ἔχον ἐπ’ εὐθείας τὸ τ περιττοσύλλαβον ἔχει τὴν γενικήν: Ἄρης Ἄρητος,  ὅθεν Ἀρητιάδης παρ’ Ἡσιόδῳ πατρωνυμικὸν καὶ Ἀρητίων ὑποκοριστικόν.  Κλίνεται δὲ καὶ ὡς σπονδειακόν: Ἄρης Ἄρου, ὅθεν κατὰ Ἰάδα διάλεκτον           ἐπεκτείνας Ἀρχίλοχος ἔφη ἐν τοῖς τριμέτροις παῖδα Ἄρεω μιῃφόνου.  Ἔστι, φησί, καὶ ἄλλη πλάγιος παρ’ Ὁμήρῳ Ἄρεος ἀνδροφόνοιο, καθ'  ὁμοιότητα τῶν ὑπὲρ δύο συλλαβάς. ὡς γοῦν Σωκράτης Σωκράτεος ὦ Σώκρατες,  οὕτως Ἄρης Ἄρεος Ἄρες. Ἔστι καὶ Ἄρεως γενική, ἣ οὐ χρὴ γενέσθαι ἀπὸ  τοῦ Ἄρης. Ὡς γὰρ οὐκ ἂν Ἀττικοὶ ἐπεκτείναντες ἐροῦσιν ἀπὸ τοῦ Σωκράτεος  Σωκράτεως διὰ τοῦ ω μεγάλου, ἀλλ’ οὐδὲ Ἴωνες Σωκράτηος, οὕτως οὐδὲ  ἀπὸ τοῦ Ἄρης Ἄρεος τοιοῦτόν τι γενήσεται. ἀλλὰ μὴν εὑρίσκομεν καὶ Ἄρηος  καὶ Ἄρηϊ κρατερῷ καὶ Ἄρηα. Λεκτέον οὖν ὅτι Ἀττικοὶ καὶ Ἴωνες ἑτέραν  κατάληξιν, φησίν, ὑποστησάμενοι, οὕτω πεποίηνται ταύτην τὴν κλίσιν.  Ἔσται δὴ καὶ Ἄρευς εὐθεῖα, ἥτις παρ’ Ὁμήρῳ μὲν οὐκ ἔστι, παρὰ δὲ Ἀλκαίῳ  εὑρέθη, οὗ καὶ χρῆσιν προαγαγὼν λέγει καί, ὅτι βεβαρυτόνηται μόνον ἐκ πάντων  τῶν εἰς ευσ ὡς Αἰολικόν. Αἰολέων γὰρ ἴδιον τὸ βαρυτονεῖν. καὶ τοιαῦτα μὲν τὰ  τοῦ Ἡρῳδιανοῦ. Ἰστέον δὲ καὶ ὅτι τὸ τειχεσιπλῆτά τινες διὰ τοῦ β γράφουσιν.  ἀμφοτέρων δὲ μία ἔννοια. ἔστι γὰρ τειχεσιπλήτης μέν, ὡς ἄν τις εἴπῃ, πολιορκητής, ὁ τοῖς τείχεσι πλησιάζων ἐπὶ πορθήσει, τειχεσιβλήτης δὲ ὁ καταβάλλων τὰ τείχη. Καὶ ὅτι βροτολοιγός κοινότερον μὲν ὁ ἀνδροφόνος, δύναται δέ  ποτε σκωφθῆναι τοιοῦτος καὶ ὁ ἄτεχνος ἰατρός. Ὁ δὲ Κωμικός, φασί, βροτολοιγόν ἰδίως που ἔφη τὸν καὶ αἰσχρολοιχόν λεγόμενον κατὰ ἀναλογίαν τοῦ  ματιολοιχοῦ διὰ τὸ τοὺς τοιούτους παραιτίους γίνεσθαι τοῦ μὴ κύειν τὰς  γυναῖκας καὶ οὕτως ἐπ’ ὀλέθρῳ βροτῶν εἶναι. Ἡ δὲ τὰ τοιαῦτα μεθοδεύουσα   βλασφημία, ἥν, φασί, κατεδείξατο μὲν Ὅμηρος ἀρχῆθεν καὶ οἱ τῷ χρόνῳ  ἐγγὺς αὐτοῦ ποιηταί, ἐπηύξησαν δὲ ὕστερον κωμικοί τε καὶ ῥήτορες, ἔστι δ'  ὅποι καὶ τῶν συγγραφέων τινὲς καὶ ἄλλας λέξεις ὁμοίως ἐκαινοτόμησαν, ὡς  ἑξῆς που φανεῖται. Σημείωσαι δὲ καὶ ὅτι τὸ μιαιφόνος οὐδ’ ἐνταῦθα ἐπὶ ὕβρει  κεῖται. τί γὰρ ἔδει μάτην οὕτω καὶ οὐκ ἐν καιρῷ λοίδορον εἶναι τὴν Ἀθηνᾶν;  δηλοῖ δὲ ἁπλῶς οὕτως ὡς ἐν μετρίῳ σκώμματι τὸν αἱμοβαφῆ. Ἔστι γὰρ  μιαίνεσθαι μὲν τὸ βάπτεσθαι, ὡς καὶ προγέγραπται, ἀφ’ οὗ καὶ μιαρός που            νεκρός ἐν τοῖς ἑξῆς ὁ αἱμοβαφής. Φόνος δὲ τὸ αἷμα. Ἐνθυμητέον δὲ καὶ ὡς ἐν  τῇ προσεχῶς ἐκτεθείσῃ χρήσει τοῦ Ἀρχιλόχου τὸν παρ’ Ὁμήρῳ μιαιφόνον  μιῃφόνον ἐκεῖνος ἔφη.
urn:cts:greekLit:tlg4083.tlg001.hc:5.32|Ὅτι ὀρέξαι καὶ ἐνταῦθα τὸ δοῦναι. φησὶ γάρ:  ὁπποτέροισι πατὴρ Ζεὺς κῦδος ὀρέξει, ἤγουν ἐκτείνας τὴν χεῖρα δώσει.  Κυρίως γὰρ ὀρέγειν τὸ ἐκτείνειν, ὅθεν καὶ ὀρεκτόν, ὡς προεδηλώθη, δόρυ.  καὶ ὄργυια ἡ εἰς πλάτος ἔκτασις ἀμφοῖν ταῖν χεροῖν. τὸ μέντοι ὀρέξασθαι  παθητικῶς οὐ δόσιν ἀλλὰ μόνην ἔκτασιν δηλοῖ.
urn:cts:greekLit:tlg4083.tlg001.hc:5.33|Ἰστέον δὲ  ὅτι τὸν ἐνταῦθα Ὁμηρικὸν τόπον ἐπὶ προσώποις εἰρηνικοῖς παρῳδήσας ἐρεῖ  τις οὕτω: οὐκ ἂν δὴ τούσδε μὲν ἐάσαιμεν καὶ τούσδε μάρνασθ', ὁπποτέροισι  θεὸς κῦδος ὀρέξῃ, νῶϊ δέ, τουτέστιν ἡμεῖς, χαζώμεσθα θεοῦ δ’ ἀλεώμεθα  μῆνιν, ὅ ἐστιν ἐκκλίνωμεν, ὡς πρὸ βραχέων εἴρηται.
urn:cts:greekLit:tlg4083.tlg001.hc:5.34|Ὅτι μάχην  ἔλλογον δηλοῖ, ὡς καὶ προεδηλώθη, τό: ἡ Ἀθηνᾶ μάχης ἐξήγαγε θοῦρον Ἄρηα.  ἔνθα φανερῶς ἑτεροῖον παρὰ τὴν μάχην ὁ Ἄρης ἐστίν.
urn:cts:greekLit:tlg4083.tlg001.hc:5.35|Ἐνταῦθα δὲ  καὶ τὸν Σκάμανδρον ἠϊόεντα λέγει διὰ τὰ περὶ αὐτόν, ὡς εἰκός, ὀχθώδη αἰγιαλοῦ  δίκην, ἵνα εἴη συγκοπεὶς ἐκ τοῦ ἠϊονόεις. ἠϊόνες γὰρ οἱ αἰγιαλοί. Δύναται δὲ  καὶ ἀπὸ ἄνθους τοῦ ἴου εἶναι πλεονασμῷ τοῦ η ἠϊόεις, οἱονεὶ ὁ ἀνθηρός, διὰ  τὸν προρρηθέντα ἐκεῖσε ἀνθεμόεντα λειμῶνα.
urn:cts:greekLit:tlg4083.tlg001.hc:5.36|Ὅτι ὅτε Τρῶας  ἔκλιναν Δαναοί, ἕλε δ’ ἄνδρα ἕκαστος ἡγεμόνων, πρῶτος ὁ Ἀγαμέμνων  ἐξέβαλε, τουτέστιν ἐξέρριψε, τινα τοῦ δίφρου Ὀδίον, ἀρχὸν Ἁλιζώνων πρώτῳ  γὰρ στρεφθέντι μεταφρένῳ ἐν δόρυ πῆξε. Καὶ σημείωσαι ὅτι πρῶτος ὁ βασιλεὺς  ἀνδραγαθεῖ ἐνταῦθα καὶ ὅτι τὸν πρῶτον στρεφθέντα εἰς φυγὴν ὡς λειποτάκτην  μισῶν Ὅμηρος οὐκ ἐᾷ διεκσωθῆναι.
urn:cts:greekLit:tlg4083.tlg001.hc:5.37|Ὅρα δὲ καὶ ὅπως ὁ τὰ νῶτα δείξας  ἀβοήθητός ἐστιν ὡς ἤδη κείμενος. διὸ καὶ ὁ Νέστωρ τῷ Διομήδῃ κειμένῳ πού            φησιν: ἔγρεο, μή τις τοι καθεύδοντι μεταφρένῳ ἐν δόρυ πήξῃ. Ἰστέον δὲ καὶ  ὅτι τὸ μὲν ἐμπαγῆναι τὸ δόρυ τῷ στήθει καὶ διεκπεσεῖν εἰς ὤμους καὶ μετάφρενα  οὐ μωμητὸν ἦν, ὡς πολλαχοῦ φαίνεται, τὸ δὲ ἀνάπαλιν ἀγεννὲς ἦν.
urn:cts:greekLit:tlg4083.tlg001.hc:5.38|Καὶ ὅτι τὸ Ὀδίος παροξύνεται ὡς τρίβραχυ κύριον κατὰ κανόνα, ὃς ἤδη  γνωσθεὶς ὅμως που καὶ μετὰ τοῦτο γραφήσεται. Ἁλιζώνους δὲ οἱ μὲν τοὺς  Παφλαγόνας φασί, οἱ δὲ τοὺς περὶ τὴν ἀγκάλην τοῦ Πόντου τὴν μεταξὺ  Τραπεζοῦντος καὶ Παφλαγονίας, παρὰ τὸ τῇ ἁλὶ ζώννυσθαι ἤτοι περιέχεσθαι.  Ἄλλοι δὲ θέλουσι περὶ τὴν Καρικὴν αὐτοὺς κεῖσθαι θάλασσαν. τολμῶσι δέ  τινες καὶ ἔθνος αὐτοὺς καλεῖν Θρᾳκικόν. Εἴρηται δὲ περὶ αὐτῶν πλατύτερον  ἐν τῇ Βοιωτίᾳ καὶ ἐν τοῖς τοῦ Περιηγητοῦ.
urn:cts:greekLit:tlg4083.tlg001.hc:5.39|Σημείωσαι δὲ καὶ ὅτι φιλεῖ  Ὅμηρος στρεφθέντα λέγειν, οὐ μὴν στραφέντα, ὡς καὶ Εὐριπίδης θρεφθῆναι  εἶπεν ἀντὶ τοῦ τραφῆναι. Προτιμῶνται γὰρ οἱ σοφοὶ τὴν καίριον τραχυφωνίαν  τῆς ἀκαίρου λειότητος, ὡς δηλοῖ καὶ τὸ βρεχθῆναι τὴν γῆν παρὰ Δίωνι ἀντὶ  τοῦ βραχῆναι, καὶ τὸ θαφθεῖσι παρ’ Ἡροδότῳ ἀντὶ τοῦ ταφεῖσι, καὶ χλανιδίων ἔσω κρυφθείς παρ’ Εὐριπίδῃ, καὶ βλαφθείς παρὰ τῷ ποιητῇ ἀντὶ τοῦ  βλαβείς.
urn:cts:greekLit:tlg4083.tlg001.hc:5.40|Ὅτι διασαφῶν ὁ ποιητής, ποῖον λέγει μετάφρενον, ἐπάγει  γνώρισμα σαφές, ὅτι τὸ μεταξὺ μὲν τῶν ὤμων, ἀντικρὺ δὲ τοῦ στήθους. φησὶ  γάρ: μεταφρένῳ ἐν δόρυ πῆξεν ὤμων μεσσηγύς, διὰ δὲ στήθεσφιν ἔλασε, καὶ  πάλιν μετ’ ὀλίγα: μετάφρενον οὔτασε δουρὶ ὤμων μεσσηγύ, καὶ ἑξῆς ὁμοίως.
urn:cts:greekLit:tlg4083.tlg001.hc:5.41|Ὅτι οὐχ’ οὕτω τραχὺν ἦχον ὁ δοῦπος ἔχει, ὡς ὁ ἄραβος, καθὰ δηλοῖ            καὶ ὁ ποιητὴς εἰπών: δούπησε δὲ πεσών, ἀράβησε δὲ τεύχεα ἐπ’ αὐτῷ, τῷ  μὲν σώματι δοὺς τὸν δοῦπον, τοῖς ὅπλοις δὲ τὸν ἄραβον.
urn:cts:greekLit:tlg4083.tlg001.hc:5.42|Ὅτι  Φαιστός μὲν ὀξυτόνως πόλις Κρήτης, Φαῖστος δὲ βαρυτόνως κύριον ὄνομα, ὃν  Ἰδομενεὺς ἀναιρεῖ. Ἔνθα καὶ ὅρα ὅπως ἀστείως ὁ ποιητὴς τῷ τῆς Κρήτης  βασιλεῖ ἄνδρα ὑποκλίνει ἐκεῖθέν πως τὸ ὄνομα ἔχοντα. ὁ γὰρ Φαῖστος οὗτος  ὁ ἐκ Τάρνης, φησίν, ἐριβώλακος, τῇ Φαιστῷ παραλαλεῖται πόλει Κρητικῇ.  Τάρνη δὲ Μῃόνων ἤτοι Λυδῶν πόλις, ἐπίκουρος Τρώων. Ὁ δὲ γράφων τὰ  Ἐθνικὰ καὶ πόλιν Ἀχαί̈ας Τάρνην φησί. γέγονε δέ τις μνήμη Τάρνης καὶ ἐν  Βοιωτίᾳ.
urn:cts:greekLit:tlg4083.tlg001.hc:5.43|Ὅτι τὸ κεντῆσαι ἤτοι τρῶσαι νύξαι λέγει. φησὶ γάρ: ἔγχει  μακρῷ ἔνυξεν ἵππων ἐπιβησόμενον.
urn:cts:greekLit:tlg4083.tlg001.hc:5.44|Ὅτι φανερῶς καὶ ἐνταῦθα κεῖται  ὁ σκότος ἀρσενικῶς ἐν τῷ στυγερὸς δ’ ἄρα μιν σκότος εἷλε, λέγει δὲ τὸν  θάνατον. διὸ παρακατιών φησι: θάνατος δέ μιν ἀμφεκάλυψε, καὶ πάλιν: τὸν  δὲ κατ’ ὄσσε ἔλλαβε πορφύρεος θάνατος. Τὸ μέντοι ἐπὶ τοῦ ἀέρος καὶ αὐτὸ  τὰ μὲν πολλὰ οἱ παλαιοὶ ἀρσενικῶς προάγουσι, ἔστι δὲ ὅτε καὶ κατὰ γένος  οὐδέτερον.
urn:cts:greekLit:tlg4083.tlg001.hc:5.45|Ἐνταῦθα δὲ καὶ τὸ σκυλεύειν συλεύειν φησί, διότι καὶ τὰ  σκῦλα σῦλα λέγεται. ὅθεν καὶ τὸ συλαγωγεῖν. Προσφυῶς δὲ τὸν ἐν Ἅιδου  σκότον στυγερόν ἔφη παρὰ τὴν ἐκεῖσε Στύγα.
urn:cts:greekLit:tlg4083.tlg001.hc:5.46|Ὅτι Σκαμάνδριόν           τινα λέγει ὑπὸ Μενελάου πεσεῖν θήρης αἵμονα, ἤγουν ἐπιστήμονα, ἐσθλὸν  θηρητῆρα, ἑκηβολίαις κεκασμένον, ὃν ἐδίδαξεν Ἄρτεμις αὐτὴ βάλλειν ἄγρια  πάντα, τά τε τρέφει οὔρεσιν ὕλη. ἔπαινοι δὲ ταῦτα κυνηγοῦ. Ὅτι δὲ κυνηγετικὴ  ἡ Ἄρτεμις, πολλαχοῦ ὁ μῦθός φησιν. Ὥσπερ δὲ τὸν ἄριστον χαλκεύειν ὁ Ἥφαιστος λέγεται διδάξαι, καὶ τῷ τοξότῃ διδάσκαλος ὁ Ἀπόλλων, καὶ ὁ δεξιὸς δὲ  κλέπτειν Ἑρμοῦ πλάττεται μαθητής, Ἀθηνᾶς δὲ ὁ τέκτων, ὡς μετ’ ὀλίγα ὁ  Φέρεκλος, οὕτω καὶ τὸν κυνηγετικὸν Σκαμάνδριον ἡ Ἄρτεμις ὡς θηρατικὴ  διδάξαι τὴν θήραν λέγεται, οὐ διά τινος μεθοδεύοντος ἢ ἐνεργοῦντος τὰ ἐκείνης,  ἀλλ’ αὐτὴ ἐκείνη, ὃ δὴ κατ’ ἐξοχὴν ῥηθὲν τεχνικώτατον ὡς θυμόσοφον ἢ θεόσοφον  εἶναι τὸν Σκαμάνδριον ὑποδηλοῖ. Οὕτω καὶ Φέρεκλος μετ’ ὀλίγιστα φιλητὸς  φανεῖται τῇ Ἀθηνᾷ ὡς ἀγαθὸς ναυπηγός.
urn:cts:greekLit:tlg4083.tlg001.hc:5.47|Ἰστέον δὲ ὅτι τὸ ἐσθλὸν  θηρητῆρα ἐφερμηνευτικόν ἐστι τοῦ αἵμονα θήρης, ὥσπερ καὶ τὸ Ἄρτεμις  αὐτὸν ἐδίδαξεν. Ἔστι δὲ αἵμων οἱονεὶ δαίμων ἤτοι δαήμων, τουτέστι μεμαθηκώς: οὗ τὸ ἐναντίον ἀδαήμων, οἷον μάχης ἀδαήμονι φωτί. Ἡ δὲ  τραγῳδία ἔχει καὶ κύριον ὄνομα Αἵμονα.
urn:cts:greekLit:tlg4083.tlg001.hc:5.48|Τὸ δὲ ἃ τρέφει οὔρεσιν ὕλη  φιλοσόφως πρόσκειται. ἄγρια μὲν γὰρ φύσει πάντα τὰ ἄλογα, ὧν διαστέλλεται  τῷ ἡμέρῳ ὁ ἄνθρωπος. Κυνηγός δὲ οὐχ’ ὁ πᾶν ἁπλῶς ἄγριον βάλλων, ἀλλ’ ὁ τὰ  ἐν ὄρεσι. τὰ κατοικίδια γὰρ ἄγρια ἢ τὰ περιειργμένα καὶ ὁ τυχὼν ἂν βάλλοι.
urn:cts:greekLit:tlg4083.tlg001.hc:5.49|Σημείωσαι δὲ καὶ ὡς τὸ μὲν ἑκηβόλος Ἀπόλλωνος ἐπίθετον εἶναι θέλει  ὁ ποιητής, τὸ δὲ θηλυκὸν παράγωγον, τὴν ἑκηβολίαν, οὐκ ὀκνεῖ καὶ ἀνδρὶ  θνητῷ ἐπιλέγειν, ὥσπερ ἐνταῦθα τῷ Σκαμανδρίῳ αὐτὴν προσμαρτυρεῖ. Ἐκ  τοῦ ἑκὰς δὲ βάλλειν ὁ ἑκηβόλος συντεθείς, καθὰ καὶ ἡ ἑκηβολία, ὅμως διὰ τὸ  συχνὸν τῶν βραχειῶν συλλαβῶν ἔτρεψαν τὸ α τῆς δευτέρας μετὰ τὴν ἄρχουσαν           συλλαβῆς εἰς μακρὸν τὸ η διὰ συντέλειαν δακτυλικήν. Τὸ δ’ αὐτὸ αἴτιον καὶ  τὴν ἐλαφοβολίαν ἐλαφηβολίαν ἔφρασε καὶ τὴν σταχυολόγον σταχυηλόγον καὶ  τὸν λαμπαδοφόρον λαμπαδηφόρον.
urn:cts:greekLit:tlg4083.tlg001.hc:5.50|Ὅτι τὸ ἀλλ’ οὔ οἱ τότε χραῖσμεν  Ἄρτεμις ἁπλῶς οὕτω παρέρριψεν ἀφελῶς ὁ ποιητής, οὐ σκώπτων τὴν  Ἄρτεμιν, ὡς μὴ ἔχουσαν τῷ μαθητῇ κυνηγῷ Σκαμανδρίῳ βοηθεῖν, ἀλλ'  αὐτὸ λέγων ἁπλοϊκῶς δίχα εἰρωνείας τὸ πρᾶγμα, ὅτι δηλαδὴ οὐδὲν ἐλυσιτέλησε  τῷ Σκαμανδρίῳ ἡ τοξικὴ τέχνη. Εἰσὶ δὲ καὶ ἄλλα τοιαῦτα παρὰ τῷ ποιητῇ  σχήματα, καθὰ καὶ ὅτε ξενοδόχου τινὸς πεσόντος φησίν, ὡς οὐδέν τι τότε  αὐτῷ ἔχραισμεν ἡ φιλοξενία καὶ τὸ πάντας φιλεῖν ὁδῷ ἔπι οἰκία ἔχοντα. καὶ  ἐκεῖ γὰρ οὐ σκώπτει ἀπανθρώπως τὸ τῆς φιλοξενίας φιλάνθρωπον, ἀλλὰ  φιλαλήθως ἱστορεῖ οἷος ἐκεῖνος ὢν οἷον ἔπαθεν.
urn:cts:greekLit:tlg4083.tlg001.hc:5.51|Ὅτι ἀναιρεῖται  ἐνταῦθα ὑπὸ Μηριόνου Φέρεκλος, τέκτονος υἱὸς Ἁρμονίδου, ὃς ὑπὸ Ἀθηνᾶς,   φησίν, ἔξοχα φιλούμενος χερσὶν ἠπίστατο δαίδαλα πάντα τεύχειν. ὃς καὶ  Ἀλεξάνδρῳ τεκτήνατο νῆας ἐί̈σας ἀρχεκάκους, αἳ πᾶσι κακὸν Τρώεσσι γένοντο,  οἷ τ’ αὐτῷ. Ἰστέον δὲ ὡς φέρεται λόγος, ὅτι Λακεδαιμονίοις λοιμῷ πιεζομένοις  ἔχρησεν Ἀπόλλων ἐξιλάσκεσθαι τοὺς τῶν Τεύκρων, ἤγουν τῶν Ἰλιέων,  δαίμονας. Μενέλαος οὖν ἀφικόμενος εἰς Ἴλιον ἐποίει τὸ προσταχθέν. κἀκεῖθεν  συμπλεύσαντος αὐτῷ Ἀλεξάνδρου συμπαραγέγονεν εἰς Δελφούς. καὶ αὐτὸς  μὲν ἐζήτει χρησμὸν λήψεσθαι περὶ παίδων γενέσεως, Ἀλέξανδρος δὲ περὶ  γυναικὸς ἐμαντεύετο. χρᾷ οὖν αὐτοῖς ἡ Πυθία: Τίπτε δύο βασιλῆες, ὃ μὲν  Τρώων, ὃ δ’ Ἀχαιῶν, οὐκέθ’ ὁμὰ φρονέοντες ἐμὸν δόμον εἰσανέβητε, ἤτοι ὃ  μὲν πώλοιο γόνον διζήμενος εὑρεῖν, αὐτὰρ ὃ πῶλον ἑλεῖν. τί νυ μήσῃ, ὦ μεγάλε  Ζεῦ; τοὺς δὲ μὴ νοήσαντας τὸ λόγιον χωρισθῆναι.
urn:cts:greekLit:tlg4083.tlg001.hc:5.52|Διὸ καὶ Ὅμηρός  φησιν, ὅτι αἱ νῆες κακὸν ἐγένοντο τοῖς Τρωσὶ καὶ τῷ ναυπηγησαμένῳ, ἐπεὶ  οὔ τι θεῶν ἐκ θέσφατα ᾔδη, τὸν ῥηθέντα δηλαδὴ χρησμόν, ἢ ἃ ὤφειλεν εἰδέναι.  πυθέσθαι γὰρ ἐχρῆν καὶ μαθεῖν θεόθεν, εἰ ναυπηγητέον. οἱ δέ φασιν ὅτι θέσφατα  λέγει ὧδε ὁ ποιητὴς τὸν χρησμόν, ὃς δοθεὶς τοῖς Τρωσὶν ἐκέλευε ναυτιλίας μὲν ἀπέχεσθαι, γεωργίᾳ δὲ προσέχειν τὸν νοῦν, μή ποτε θαλάσσῃ χρώμενοι  σφᾶς τε αὐτοὺς καὶ τὴν πόλιν ἀπολέσωσιν.
urn:cts:greekLit:tlg4083.tlg001.hc:5.53|Ἰστέον δὲ ὅτι τὸ τέκτονος           υἱόν οἱ μὲν ἀκριβέστεροι ἐπίθετόν φασιν, οἷα τέκτονος λεγομένου καὶ τοῦ  ναυπηγοῦ, ὡς δηλοῖ τὸ τεκτήνατο νῆας ἐί̈σας, ὥστε εἶναι ἐνταῦθα δύο  πρόσωπα, υἱὸν μὲν τὸν Φέρεκλον, πατέρα δὲ τὸν Ἁρμονίδην. Τινὲς δὲ κύριον  ἐνόησαν ὄνομα καὶ τὸν Τέκτονα καὶ τρία φασὶ πρόσωπα, ἵνα ὁ μὲν Φέρεκλος  εἴη Τέκτονος υἱός, ὁ δὲ Τέκτων υἱὸς τοῦ Ἅρμονος. Καὶ ὅρα ὅπως οἰκεῖα  ναυπηγοῖς τὰ ὀνόματα. ὁ γὰρ νῆα τεκταινόμενος κλᾷ τε φερόμενα τὰ ξύλα καὶ  εὖ δὲ συναρμόττει αὐτά. Οὕτω δὲ καὶ πρὸ ὀλίγου Δάρητά τινα ἔλεγεν ἱερέα  καὶ υἱὸν αὐτοῦ ἱστορεῖ Φηγέα. ἐκδέρειν γὰρ δεῖ τὰ θυόμενα καὶ φηγοῖς καίειν,  ὅ ἐστιν ξύλοις.
urn:cts:greekLit:tlg4083.tlg001.hc:5.54|Τὸ δὲ ὃς ἠπίστατο δαίδαλα τεύχειν καὶ ὃς Ἀλεξάνδρῳ τεκτήνατο νῆας τινὲς μὲν περὶ τοῦ Φερέκλου νοοῦσιν. ὃ καὶ κάλλιον.  Οὕτω γὰρ ἱστοροῦσι πολλοί, ὧν καὶ ὁ Λυκόφρων ἐστί. Τινὲς δὲ περὶ τοῦ Ἁρμονίδου. καὶ ἔστιν ὁ τρόπος ἀμφιβολία. Ἀθηνᾶ δὲ λέγεται τῷ τέκτονι τούτῳ διδάσκαλος, ἐπεὶ αἱ κατὰ χειρωναξίαν τοιαῦται τέχναι τὴν Ἀθηνᾶν ἐπιστάτιν  ἐπιγράφονται, ὡς καὶ ἐν τοῖς ἑξῆς δηλωθήσεται.
urn:cts:greekLit:tlg4083.tlg001.hc:5.55|Τὸ δὲ αἳ πᾶσι  κακὸν Τρώεσσι γένοντο τρόπος ἐτυμολογίας ἐστίν. ἵνα γὰρ μή τις νοήσῃ  κοινὸν πάσης νηὸς ἐπίθετον τὸ ἀρχέκακον, διαφωτίζει τὸ ἀσαφὲς ὁ ποιητής,  εἰπὼν ὅτι αὗται αἱ νῆες λέγονται νῦν ἀρχέκακοι, ὡς κακῶν κατάρξασαι τοῖς  Τρωσὶ πᾶσι. Καὶ ὅρα τὸ πᾶσιν. ἐγένοντο μὲν γὰρ ἀρχὴ κακοῦ καὶ τοῖς Ἀχαιοῖς,  ἀλλὰ μάλιστα τοῖς Τρωσίν. Ἑλλήνων μὲν γὰρ πολλοὶ δι’ αὐτὰς ὤλοντο, οἱ  Τρῶες δὲ μικροῦ δεῖν πάντες παθόντες πανωλεθρίαν. Σημείωσαι δὲ ὅτι ταὐτὸν  εἰπεῖν συνθέτως ἀρχέκακον καὶ διαλελυμένως ἀρχὴν κακοῦ κατὰ Ἴωνας.           Φησὶ γοῦν Ἡρόδοτος Ἀττικάς τινας νῆας, αἳ τοῖς Ἴωσι πεμφθεῖσαι, φησίν,  εἰς βοήθειαν ἀρχὴ κακῶν ἐγένοντο Ἕλλησί τε καὶ βαρβάροις. Τοιοῦτον παρ'  αὐτῷ καὶ τὸ αἱρεθεὶς εἰς ἀρχήν. ἀφ’ οὗ ὕστερον τὸ ἀρχαιρεσιάζειν συντέθειται,  καὶ τὸ θέης ἄξιος, ἀντὶ τοῦ ἀξιοθέατος, καὶ ἕτερα.
urn:cts:greekLit:tlg4083.tlg001.hc:5.56|Τὸ δὲ οἷ τ’ αὐτῷ  ἀρχὴ γέγονε γνωμικοῦ, πρῶτα μὲν Ἡσιόδῳ, εἶτα καὶ Καλλιμάχῳ, τοῦ  εἰπόντος, ὡς ὁ τεύχων ἑτέρῳ κακὸν ἑῷ ἥπατι τεύχει. ὃ δὴ καὶ τῷ Φερέκλῳ  συνέπεσε. Τὸ δὲ θεῶν θέσφατα ἔστι μὲν οἷον ἐτυμολογικὸς τρόπος, εἴρηται  δὲ πρὸς διαστολὴν θεσφάτων, ἅπερ οὐκ αὐτὸς θεὸς λέγει ἀλλὰ τέχνη μαντική.
urn:cts:greekLit:tlg4083.tlg001.hc:5.57|Ἐν δὲ τοῖς ῥηθεῖσιν εἰπόντος Ὁμήρου ἔξοχα γάρ μιν ἐφίλατο Παλλὰς  Ἀθήνη ὅρα τὸ ἐφίλατο, κλιθὲν φανερῶς ὡς τὸ ἵστατο. ἀφ’ οὗ κατά τινας ἐν  τοῖς ἑξῆς τὸ νῦν με φίλαι, Ἀθήνη, ἀντὶ τοῦ φίλησον, ὡς ἀπὸ τοῦ ἐφιλάμην  καθ’ ὁμοιότητα τοῦ ἐτυψάμην τύψαι. Ἡ δὲ ἐί̈ση οὐ μόνον ἐστὶ νηῶν ἐπίθετον,  ἀλλὰ καὶ δαιτός, ὡς πολλαχοῦ φαίνεται. Τὸ δὲ οἷ αὐτῷ συνθέτως ἑαυτῷ φασιν  οἱ μεθ’ Ὅμηρον, ὡς καὶ τὸ αὐτόν μιν ἑαυτόν καὶ τὸ ἔμ’ αὐτὸν ἐμαυτόν.
urn:cts:greekLit:tlg4083.tlg001.hc:5.58|Ὅτι γλουτός κατὰ τοὺς παλαιοὺς τὸ σφαίρωμα τῆς κοτύλης κατὰ τὸν  μηρόν. Ῥοῦφος δὲ τὰ μετὰ τὴν ὀσφὺν σαρκώδη, ἐφ’ ὧν καθίζομεν, πυγὰς εἰπὼν  ἐπάγει: ἄλλοι δὲ γλουτοὺς καλοῦσι. Διὸ καὶ οἱ Ἐτυμολόγοι παρὰ τὸν γλοιὸν  ἐτυμολογοῦσιν αὐτοὺς διὰ τὸ ἐν αὐτοῖς τρυφερόν, φασί, καὶ ἁπαλὸν καὶ γλοιῶδες.  κατὰ δέ τινας λαγόνα, φασίν, ὁ γλουτός σημαίνει. Ὅμηρος δέ, καθὰ πρὸ  βραχέων διεσάφησε τὸ μετάφρενον ἐκ τοῦ ἀντικρὺ τόπου, ὅς ἐστι τὰ στήθη,  οὕτω πως καὶ τὸν γλουτόν εἰπὼν βεβλήκει γλουτὸν κατὰ δεξιόν. ἣ δὲ διαπρὸ  ἀντικρὺ κατὰ κύστιν ὑπ’ ὀστέον ἤλυθ’ ἀκωκή. Δοκεῖ γὰρ λέγειν ἀντικρὺ  ἑτέρωθεν τοῦ ῥηθέντος γλουτοῦ κεῖσθαι τὴν κύστιν, ἣ καὶ ἀπὸ τοῦ κεύθω  γενομένη ἐξῶσε τὸ ε ὁμοίως τῷ πεύθω πύστις, ἡ μάθησις, καὶ ἑτέροις πολλοῖς            δηλουμένοις ἀλλαχοῦ. Ἰστέον δὲ ὅτι μετ’ ὀλίγα ὁμοίᾳ μεθόδῳ ἑρμηνεύσει καὶ  τὸ κατὰ κεφαλὴν ἰνίον ποῦ ἐστι τῆς κεφαλῆς. Ὅτι πολλὰς καὶ ἐν τοῖς παροῦσι  Τρωϊκὰς ἱστορίας ὁ ποιητὴς παραπλέκει. ἕκαστον γὰρ τῶν πιπτόντων ὑπὸ      τοῖς Ἕλλησι Τρώων γενεαλογεῖ. τὸν τοῦ Δάρητος Φηγέα, ὃν ἀνεῖλεν ὁ Διομήδης, τὸν Ὁδίον, ὃς ἔπεσεν ὑπὸ Ἀγαμέμνονος, τὸν Φαῖστον, οὗ περιγέγονεν  Ἰδομενεύς, τὸν Σκαμάνδριον, ὃς ὑπὸ Μενελάου πέπτωκε, τὸν ὑπὸ Μηριόνου  πεσόντα Φέρεκλον, τὸν ῥηθησόμενον Πήδαιον, ὃν ἔπεφνε Μέγης, τὸν Ὑψήνορα,  ὃν μετ’ ὀλίγα ὁ Εὐρύπυλος πρόσθεν αὐτοῦ φεύγοντα μεταδρομάδην ἤλασεν  ὦμον. Ποιεῖ δὲ ταῦτα καὶ πυκναῖς ἱστορίαις ἀρτύει τὸν τόπον τοῦτον ἅμα καὶ  τοὺς ἀκροατὰς ἐνάγων εἰς πολυμάθειαν, ὡς καὶ ἐν ἄλλοις τόποις, καὶ τοὺς  ἀριστέας τῶν Ἀχαιῶν σεμνύνων, ὡς ἀξιολόγων Τρώων περιγινομένους, καὶ  τὴν ποίησιν καταποικίλλων, καὶ τὸ ὕπτιον δὲ τῆς διηγήσεως ἀνιστῶν εἰς  γοργότητα τῇ παρεμπλοκῇ τῶν ἱστοριῶν, καὶ ἑαυτὸν δὲ δεικνύων ἐν ἱστορίαις  πολύϊδριν. τοῦτο δὲ καὶ ἀλλαχοῦ ποιήσει ἐν πολλοῖς τόποις διὰ τὰς αὐτὰς  αἰτίας. Σημείωσαι δὲ καὶ ὅτι πολλαχῶς καὶ ἐνταῦθα σχηματίζει τὰ πράγματα.  Τῶν γὰρ πιπτόντων ὁ μὲν ἐκβάλλεται τοῦ δίφρου, βάθος τι δηλαδὴ ἔχοντος,  ὡς δηλοῖ μετ’ ὀλίγα καὶ τὸ ἐξ ἵππων βῆσεν, ὁ δὲ νύττεται ἔγχεϊ, ἵππων  ἐπιβησόμενος. ὁ δὲ πεζὸς φεύγων οὐτάζεται τὸ μετάφρενον. καὶ ὅλως πολλὴ  διὰ πάντων ἡ τῆς πολυσχημοσύνης διάθεσις παρὰ τῷ ποιητῇ, ὃς καὶ ἑκάστῳ  τῶν πιπτόντων τοιαῦτα ἐπιλέγει δούπησε δὲ πεσών, ἀράβησε δὲ τεύχε’ ἐπ'  αὐτῷ, καὶ ἤριπε δ’ ἐξ ὀχέων, στυγερὸς δ’ ἄρα μιν σκότος εἷλε, καὶ ἤριπε  δὲ πρηνής, ἀράβησε δὲ τεύχε’ ἐπ’ αὐτῷ, καὶ γνὺξ δ’ ἔριπ’ οἰμώξας, θάνατος  δέ μιν ἀμφεκάλυψε, καὶ ἤριπε δ’ ἐν κονίῃ, ψυχρὸν δ’ ἕλε χαλκὸν ὀδοῦσιν. —             Ἔνθα καὶ σημείωσαι τὴν τοῦ βληθέντος ὀδύνην, δι’ ἣν κατέσφιγξε τοῖς ὀδοῦσι  τὸν σίδηρον. — καὶ αὖθις τὸν δὲ κατ’ ὄσσε ἔλλαβε πορφύρεος θάνατος καὶ  μοῖρα κραταιή. οὕτω πολύφωνόν τι χρῆμα ἡ Ὁμηρικὴ γλῶσσα. Ἐν τούτοις  δὲ σημείωσαι καὶ ὅπως καιρία λέξις ἐστίν, ὡς ἐν ποιήσει, τὸ ἐριπεῖν. διὸ καὶ  ἐνέμεινεν αὐτῇ ὁ ποιητὴς ἐπὶ πολύ. τῷ δὲ πεσεῖν δὶς μόνον ἐνταῦθα ἐχρήσατο  ἐν τῷ δούπησε δὲ πεσών, καὶ αἱματόεσσα χεὶρ ἐν πεδίῳ πέσεν.
urn:cts:greekLit:tlg4083.tlg001.hc:5.59|Ὅτι ἔστιν ἐνταῦθα ἰδεῖν μητρυιὰν ἀγαθήν, Θεανώ, τὴν Ἀντήνορος γυναῖκα,  ἥτις νόθον ὄντα τὸν Πήδαιον ἔτρεφεν ἐπιμελῶς ἶσα φίλοις τέκνοις χαριζομένη  τῷ ἀνδρί. Καὶ σημείωσαι τὴν ἀγαθότητα τῆς μητρυιᾶς γενομένην οὐ διὰ τὸν  πρόγονον, ἀλλὰ διὰ τὸ φίλανδρον. Φράζει δ’ ἐνταῦθα ὁ ποιητὴς οὕτω Πήδαιον  Ἀντήνορος υἱόν, ὅς ῥα νόθος μὲν ἔην, πύκα δ’ ἔτρεφε δῖα Θεανὼ ἶσα φίλοισι  τέκεσσι, χαριζομένη πόσεϊ ᾧ.
urn:cts:greekLit:tlg4083.tlg001.hc:5.60|Λέγει δὲ καὶ ὅτι τοῦτον Μέγης ἐγγύθεν  ἐλθὼν βεβλήκει. Ἔνθα ὅρα τὸ βεβλήκει ῥηθὲν ἀντὶ τοῦ ἔκρουσεν, ἔτυψεν,  ἔτρωσεν. Οὐ γὰρ πόρρωθεν ἀλλ’ ἐγγὺς ἐλθὼν ἔβαλε κατὰ τοὺς οὐτάζοντας.
urn:cts:greekLit:tlg4083.tlg001.hc:5.61|Ὅτι ἰνίον λέγεται τὸ μετὰ κορυφὴν ὄπισθεν τῆς κεφαλῆς. δόρυ  γοῦν ἐκεῖ που ἐμπαγὲν διεξέδυ ἀντικρὺ δ’ ἀν’ ὀδόντας ὑπὸ γλῶσσαν τάμε  χαλκός. Οἱ δὲ ἰνίον φασὶ τὸ κοῖλον τοῦ τένοντος ἢ τὸ πλατὺ καὶ παχὺ νεῦρον  τὸ καθῆκον ἀπὸ τῆς κεφαλῆς ἐπὶ τὸν αὐχένα. Σημείωσαι δὲ ὡς οὐ μόνον ἐνταυθοῖ,  ἀλλὰ καὶ ἑτέρωθι πεφιλοτίμηται ὁ ποιητής, καθὰ καὶ ἀλλαχοῦ δηλοῦται, μέρη  τινὰ σωματικὰ ὑποδηλῶσαι διὰ τῶν ἀντικρὺ αὐτοῖς ἀντικειμένων ἑτέρωθεν.  Καὶ ὅτε γοῦν εἶπεν ὅτι πληγέντος τινὸς τὴν κόρσην τὸ δόρυ διῆλθεν ἑτέρου  κροτάφου, τῷ ἀντικρὺ κροτάφῳ ἐδήλωσε καὶ τὴν κόρσην, ὡς ἐκεῖ ἐρρέθη.  ὅμοιον καὶ τὸ βεβλήκει γλουτὸν κατὰ δεξιόν. ἀντικρὺ δὲ κατὰ κύστιν ὑπ'  ὀστέον ἦλθεν ἀκωκή, ὡς καὶ αὐτὸ πρὸ ὀλίγων ἐδηλώθη. καὶ ὅτε δὲ τὰ μετάφρενα πληγέντος τινὸς τὸ δόρυ διὰ τοῦ στήθους εἶπεν ἐλαθῆναι, τὴν τῶν μεταφρένων θέσιν ἐδήλωσεν, ὡς καὶ τοῦτο πρὸ μικροῦ εἴρηται.
urn:cts:greekLit:tlg4083.tlg001.hc:5.62|Ὅτι  Δολοπίονά τινα ἱστορῶν Ὅμηρος ὡς ἀγαθὸν ἱερέα φησὶν ὅς ῥα Σκαμάνδρου  ἀρητὴρ ἐτέτυκτο, θεὸς δ’ ὣς τίετο δήμῳ. ὁ δὲ τοιοῦτος θεοείκελος ἂν εἴη καὶ  θεοειδής. Ὅτι οἱ ἀρχαῖοι καὶ ἐν μέσῳ λέξεων ἐπνευμάτιζον καὶ τὰ  φωνήεντα καὶ τὸ ῥῶ. εὕρηται οὖν ἐν ὑπομνήμασι παλαιῶν τοιαῦτά τινα. ὅτι  τοῦ Εὐαἴμων τὴν αι δίφθογγον, κἂν ἐκ τοῦ αἷμα γίνεται, ὅμως ψιλοῖ ὁ Ἀσκαλωνίτης, ἵνα κύριον γένηται ὄνομα, ὥσπερ καὶ τὸ Φίλἰππος καὶ Μελάνἰππος.  καὶ ἐν αὐτοῖς γὰρ ἐψίλουν τὸ πρὸ τοῦ π δίχρονον διὰ τὸ κύρια εἶναι, κἂν ἐκ  τοῦ ἵππος παράγωνται. Φασὶ δὲ καὶ ὅτι ἐν τῷ ταλαύρινος, ὃ δηλοῖ τὸν εὔτολμον  καὶ ἰσχυρόν, Ἀρίσταρχος μὲν ψιλοῖ τὸ ρ , λέγων οὐ σύνθετον εἶναι σχηματισμόν, ἀλλὰ ἔννοιαν ἁπλῆν. Τρύφων δὲ ἀρέσκεται σύνθετον εἶναι τὴν λέξιν  παρὰ τὸ ταλαόν καὶ τὸ ῥινός. διὸ καὶ ἐδάσυνε τὸ ρ . λέγουσι δὲ οἱ παλαιοὶ καὶ  ὅτι εἴτε λεκτὸν τὸ ἐπὶ τέλους φωνῆεν εἴτε καὶ παρέλκει, φυλαττέσθω τὸ πνεῦμα.  καὶ ὅτι εὕρηται τὸ Πάνὁρμος δασυνόμενον καὶ τὸ μελιἡδὴς οἶνος. καὶ ὅτι  κακῶς δασύνουσί τινες τοῦ Ἐνυώ τὸ υ . ἄμεινον γάρ, φασί, ψιλοῦν, διότι  οὐκ ἔστι κύριον, ἀλλὰ τὴν πολεμικὴν δηλοῖ, ἀφ’ ἧς καὶ ὁ Ἐνὐάλιος. ἢ καὶ διότι  ἀπὸ τοῦ ἐναύειν γίνεται κατὰ Ἀπολλόδωρον, ὅ ἐστιν ἐμφωνεῖν. ἤ, ὡς ὁ  Ἡρακλέων φησίν, ἀπὸ τοῦ ἕνω, τὸ φονεύω, ὅθεν καὶ αὐτοἕντης καὶ αὐθέντης            ὁ αὐτοφόντης. Εὕρηνται δὲ λέγοντες οἱ παλαιοὶ καὶ ὅτι ἡ ἁλός γενικὴ ἐπὶ μὲν  κυρίων ὀνομάτων συνθέτων ψιλὸν ἀποφέρεται πνεῦμα, οἷον Εὐρύἀλος, Ἀστύἀλος,  ἐπὶ δὲ ἐπιθετικῶν τὸ ἴδιον τηρεῖ πνεῦμα, οἷον ἐν ἀμφιἅλῳ Ἰθάκῃ, ὕφἁλος  πάρἁλος, καὶ ὅτι τὸ ἀἕκων δασύνει τὸ ε . στέρησις γάρ ἐστι τοῦ ἑκόντος καὶ ἐξ  αὐτοῦ κατὰ κρᾶσιν τὸ ἄκων. ἀπὸ γοῦν τῶν τοιούτων καὶ ἑτέρων δὲ πλειόνων  σημειούμεθα, ὡς οἱ ἀρχαῖοι οὐ μόνον ἐν ταῖς ἀρχαῖς τῶν λέξεων τὸ ρ στοιχεῖον  καὶ τὰ φωνήεντα ἐπνευμάτιζον, ἀλλὰ καὶ ὁπουδήποτε. Οἱ γοῦν Ἀττικοί, ὡς  καὶ Ἀθήναιός φησι, τοῦ ταὧς τὴν λήγουσαν περιέσπων τε καὶ ἐδάσυνον,  ὥσπερ αὖ πάλιν τοῦ λαὄς, κριὄς, ἰὄς καὶ τῶν ὁμοίων τὰ τέλη ἐψίλουν. Ἡρῳδιανὸς δὲ περὶ τοῦ, ὡς ἐρρέθη, κατὰ τὸν Φίλιππον πνευματισμοῦ νοήσας  ἑτεροῖόν τι, φησίν, ὅτι Φίλιππον μὲν τὸ κύριον ἀξιοῦσιν οἱ γραμματικοὶ ψιλῶς  λέγεσθαι, δασέως δὲ τὸ ἐπίθετον, ἀγνοοῦντες ὅτι καθ’ ἓν ἑκάτερα δύνανται εἶναι.  καὶ γὰρ λεύκιππος λέγεται παρὰ Στησιχόρῳ ἐπιθετικῶς. ἀλλὰ καὶ Λεύκιππος  ὀνομάζεται ὁμοίως ὁ Φοίβης καὶ Ἑλαείρας πατήρ. Ὥστε ψιλοῖ αὐτὸς ἐν  ἀμφοῖν τούτοιν τοῦ ἵππος τὴν ἄρχουσαν καὶ οὐκ ἐν μόνῳ τῷ κυρίῳ. Χρῆσις  δὲ τοῦ ἐπιθετικοῦ λευκίππου καὶ παρὰ Σοφοκλεῖ ἐν τῷ λεύκιππος Αἰνιὰν  γένος, ὃ καθὰ ἐκ τοῦ εἷμα λευχείμων, οὕτω καὶ αὐτὸ ἐκ τοῦ ἵππος λεύχιππος  ἂν ἦν κοινότερον.
urn:cts:greekLit:tlg4083.tlg001.hc:5.63|Ὅτι τὸ μὲν ἐπιτροχάδην ἐπὶ γλώσσης, ὥς που ἐπὶ  Μενελάου, εἴρηται, τὸ δὲ μεταδρομάδην ἐπὶ ποδῶν, ὡς ἐνταῦθα μεταδρομάδην  ἤλασεν ὦμον. Καὶ σημείωσαι ὅπως, εἰ καὶ ὁμοίαν πως ἔχουσιν αἱ λέξεις  ἄμφω παραγωγήν, ἀλλὰ τὸ σημαινόμενον αὐταῖς διάφορον. εἰ γὰρ καὶ τρόχος  καὶ δρόμος ταὐτόν, ἀλλ’ ἰδοὺ γλώσσης μὲν τὸ ἐπιτροχάδην, ποδῶν δὲ τὸ  ἐπιδρομάδην. Οὕτω καὶ τὸ πανοῦργος καὶ τὸ παντουργός, εἰ καὶ λέξις ἡ αὐτὴ  ἀμφοῖν ἔγκειται, τὸ ἔργον δηλαδή, ἀλλ’ ἔχουσι διαφορὰν παρὰ τοῖς ὕστερον,  εἰ καὶ Σοφοκλῆς ἄνδρα παντουργόν τὸν Ὀδυσσέα εἰπὼν εἰς ταὐτὸν ἄγειν           δοκεῖ ἑκάτερα.
urn:cts:greekLit:tlg4083.tlg001.hc:5.64|Ὅτι ἐν τῷ ἀπὸ δ’ ἔξεσε χεῖρα βαρεῖαν, αἱματόεσσα  δὲ χεὶρ πεδίῳ πέσε τὸ ἀπέξεσεν ἀντὶ τοῦ ῥᾷστα ἀπέκοψεν εἴληπται. ῥᾷον  γὰρ τὸ ξέειν τοῦ κόπτειν. τοῦτο δὲ καὶ ἀπαράσσειν λέγεται.
urn:cts:greekLit:tlg4083.tlg001.hc:5.65|Ὅτι πορφύρεον Ὅμηρος θάνατον λέγει οὐ μόνον τὸν ἐξ αἵματος ἢ τὸν μέλανα, ὡς καὶ  κῦμα πορφύρεον, ἀλλὰ καὶ τὸν ἐκ μιᾶς πληγῆς, ὡς καὶ ὁ Αἰλιανός φησιν,  ἱστορῶν τοὺς πορφυρέας μιᾷ καταφορᾷ χειρὸς τὴν ζῶσαν πορφύραν συντρίβειν,  ἵνα καλὸν οὕτω τὸ βάμμα τῆς πορφύρας γένηται. ὅθεν καὶ θάνατος πορφύρεος,  ὁποῖον ἂν πάθοι πορφύρα, μιᾷ καὶ αὐτὴ θανατουμένη πληγῇ. Γνωστὸν δὲ ἐξ  ἱστορίας ἐστίν, ὅτι πορφυρεύς τις δολιευσάμενος ἐν βαφῇ καὶ ἀπαγόμενος εἰς  θάνατον κατ’ ἔθος προὐκαλέσατό ποθεν εἰς ἀστεῖον σκῶμμα ἐκ τῶν Ὁμήρου  τὸ τὸν δ’ ἔλλαβε πορφύρεος θάνατος καὶ μοῖρα κραταιή.
urn:cts:greekLit:tlg4083.tlg001.hc:5.66|Ὅτι  ἐμψύχου λόγου καὶ ἀληθῶς ἐνδιαθέτου καὶ θερμοῦ ἡ τοιαύτη παρ’ Ὁμήρῳ  πρὸς τὸν ἀκροατὴν ἀποστροφὴ Τυδείδην δ’ οὐκ ἂν γνοίης ποτέροισι μετείη ἢ  μετὰ Τρώεσιν ὁμιλέει ἢ μετ’ Ἀχαιοῖς. Καὶ δείκνυσι κατὰ τοὺς παλαιοὺς τὸ  βεβακχευμένον τοῦ Διομήδους ἡ τῆς ἑρμηνείας ταύτης θερμότης. Σημείωσαι  δὲ καὶ νῦν, ὡς καὶ πρὸ τούτων, ἐν τῷ οὐδ’ ἂν φαίης τόσσον λαόν καὶ ἑξῆς,  ὅτι ταῖς τοιαύταις ἀποστροφαῖς μυθικῶς μὲν ἡ Μοῦσα χρᾶται πρὸς τὸν ποιητήν,  ἀληθῶς δὲ ὁ ποιητὴς πρὸς τὸν ἀκροατήν, καὶ ὅτι τὸ οὐκ ἂν γνοίης τὸν Διομήδην  εἴτε Τρωσὶν ὁμιλεῖ εἴτε Ἕλλησιν, ἐφερμηνευτικόν ἐστι τοῦ ὁποτέροισι μετείη,  καὶ ὅτι ὁ λόγος οὗτος ἐνθουσιᾶν τὸν στρατηγὸν δηλοῖ καὶ εἰς βάθος ἔρχεσθαι,  ποτὲ μὲν τῶν Τρωϊκῶν τάξεων, ὡς δοκεῖν καὶ αὐτὸν Τρωϊκὸν εἶναι, ποτὲ δὲ  τῶν Ἑλληνικῶν, ὀτρύνοντα ταύτας εἰς πόλεμον.
urn:cts:greekLit:tlg4083.tlg001.hc:5.67|Ὅτι ἐν παραβολῇ  σεμνύνων τὸν τοῦ Διομήδους ἐνθουσιασμόν φησιν: ἔθυνεν ἀνὰ πεδίον ποταμῷ  πλήθοντι ἐοικὼς χειμάρρῳ, ὅς τ’ ὦκα ῥέων ἐκέδασσε γεφύρας. τὸν δ’ οὔτ’ ἄρ τε  γέφυραι ἐεργμέναι ἰσχανόωσιν, οὔτ’ ἄρα ἕρκεα ἴσχει ἀλωάων ἐριθηλέων  ἐλθόντ’ ἐξαπίνης, ὅτ’ ἐπιβρίσει Διὸς ὄμβρος. πολλὰ δ’ ὑπ’ αὐτοῦ ἔργα κατήριπε  κάλ’ αἰζηῶν. ὣς ὑπὸ Τυδείδῃ πυκιναὶ κλονέοντο φάλαγγες Τρώων, οὐδ’ ἄρα           μιν μίμνον πολέες περ ἐόντες.
urn:cts:greekLit:tlg4083.tlg001.hc:5.68|Ἰστέον δὲ ὅτι τε διὰ τὴν καιρικὴν  ἀνδραγαθίαν οὐκ ἀεννάῳ τὸν Διομήδην εἴκασε ποταμῷ ἀλλὰ χειμάρρῳ, καὶ  ὅτι τὸ ὅτ’ ἐπιβρίσει Διὸς ὄμβρος, ἤτοι ὁ ἐξ ἀέρος ὑετός, ὁ ἐξ ὕλης ὁρισμός  ἐστι τοῦ χειμάρρου. τί γάρ ἐστι χείμαρροσ; ἢ πάντως ὄμβρος ἐλθὼν ἐξαπίνης  καὶ ῥέων ὅπῃ τύχῃ, καθ’ οἷον ἄν τις εἴπῃ καιρόν, εἰ καὶ ἐκ τοῦ πλεονάζειν ἐν  χειμῶνι χείμαρρος ἐκλήθη, ὡς καὶ προερρέθη. Ἡσίοδος δὲ καὶ τὸν ἐν τῷ  ἐδάφει τοῦ πλοίου πάτταλον χείμαρρον καλεῖ, τὸν καὶ ἴβδην λεγόμενον. ποιεῖ  δὲ τοῦτο ἀστείως διὰ τὸ ἐκεῖθεν τῆς νηὸς ἀπορρέειν τὸ ὄμβριον ὕδωρ, ὡς διὰ  χειμάρρου τινός.
urn:cts:greekLit:tlg4083.tlg001.hc:5.69|Τὸ δὲ ὅτ’ ἐπιβρίσει πάνυ ἀσφαλῶς εἴρηται. Ὅταν  μὲν γὰρ κοῦφοι ὦσιν ὑπὸ θερμότητος οἱ ἄνω ἀτμοί, οὐχ’ ὕει. ἐπιλιπούσης δ'  αὐτῆς, πιλοῦνται καὶ βρίθοντες κάτω φέρονται.
urn:cts:greekLit:tlg4083.tlg001.hc:5.70|Τὸ δὲ πλήθειν ταὐτόν  ἐστι τῷ πλημύρειν. ἐκ γὰρ τοῦ πλήθω ῥήματος ἥ τε παρὰ τῷ Γεωγράφῳ πλήμη  γίνεται καὶ ἡ ἐξ αὐτῆς πλημύρα. Ὅρα δὲ καὶ ὅπως οὐ συνήθως ἐσχημάτισε τὴν  παραβολήν, οἷον ἠύ̈τε χείμαρρος ἢ ὡς δ’ ὅτε, ἀλλὰ δίχα τοιούτου ἐπιρρήματος ἤρξατο, εἰπών: ἔθυνε ποταμῷ ἐοικώς. Καὶ σημείωσαι καὶ νῦν τὸ  ἐοικώς. ἐκ τούτου γὰρ εἰκόνα οἱ ὕστερον λέγουσι τὴν παραβολήν.
urn:cts:greekLit:tlg4083.tlg001.hc:5.71|Τὸ  δὲ ὦκα ῥέων τὸ αἴτιόν ἐστι τοῦ τὰς γεφύρας καὶ τὰ ἕρκη σκεδάζεσθαι. τὰ γὰρ  οὕτως ὠκὺ ῥέοντα ὕδατα κατασύρειν ἔχουσι τὰ παραπίπτοντα. Τοῦ δὲ κεδάζω,  ἐξ οὗ τὸ ἐκέδασε, πρωτότυπον τὸ κεδῶ, οὗ παράγωγον καὶ τὸ κεδαίω. Γίνεται  δέ, φασίν, ἀπὸ τοῦ χέω. ἴσως δὲ καὶ παρὰ τὸ κεάσαι, ὡς τὸ διά τε ξύλα            πολλὰ κεάσαι. Λέγεται δὲ καὶ σὺν τῷ σ1 σκεδάζω καὶ δίχα τοῦ σ1 κεδάζω, καθ'  ὁμοιότητα τοῦ μικρός σμικρός, σῦς ὗς καὶ τῶν ἄλλων, ἃ προδεδήλωται.
urn:cts:greekLit:tlg4083.tlg001.hc:5.72|Σημείωσαι δὲ καὶ ὅτι, ὥσπερ ὁ χείμαρρος τὰς πυκνὰς καὶ συνεχεῖς  γεφύρας τὰς χειροκμήτους, οὕτω καὶ ὁ Διομήδης τὰς λεγομένας τοῦ πολέμου  γεφύρας ἐσκέδασε καὶ συνέχεε. τίνες δέ εἰσιν αἱ τοῦ πολέμου γέφυραι, προείρηται  ἀλλαχοῦ. Ὅρα δὲ καὶ ὅτι τὸ ἐσκέδασε γεφύρας ἐφερμηνεύων σαφέστερον  ἐπάγει: ὃν οὔτε γέφυραι ἐεργμέναι, ἤγουν κατησφαλισμέναι, ἰσχανόωσιν,  ἤτοι ἐπέχουσι, κωλύουσιν. οὗ πάλιν ἐφερμηνευτικὸν τὸ οὔτ’ ἂρ ἕρκεα ἴσχει  ἀλωάων. ταὐτὸν γὰρ τὸ ἴσχειν καὶ ἰσχανάαν, ὅπερ παράγεται οὕτω: ἔχω, ἀφ'  οὗ ἴσχω, ἐξ οὗ ἰσχαίνω καὶ ὁ μέλλων ἰσχανῶ. τοῦτο δὲ μεταχθὲν εἰς ἐνεστῶτα  συζυγίας δευτέρας ποιεῖ τὸ ἰσχανῶ.
urn:cts:greekLit:tlg4083.tlg001.hc:5.73|Ἕρκη δὲ ἀλωῶν τῶν ἀμπελοφύτων χωρίων τοὺς φραγμοὺς λέγει. Εἶεν δ’ ἂν ἕρκη τὰ εἴργοντα καὶ ἐέργοντα, ὅθεν καὶ ἐεργμέναι γέφυραι, ἃς διὰ τὸ κατησφαλίσθαι καὶ πυκινὰς  ἔστιν εἰπεῖν, ὃ κεῖται οἰκείως καὶ προσφυῶς ἐν τῇ ἀποδόσει τῆς παραβολῆς,  ἥτις ἐστὶ τὸ πυκιναὶ κλονέοντο φάλαγγες, ἧς διασαφητικὸν τὸ οὐδ’ ἄρα μιν  μίμνον. ταὐτὸν γὰρ τὸ κλονεῖσθαι καὶ τὸ μὴ μένειν. τούτοις δὲ ὅμοιον καὶ τὸ  σκεδάζεσθαι τὸ ἐν τῇ παραβολῇ.
urn:cts:greekLit:tlg4083.tlg001.hc:5.74|Καλὰ δὲ ἔργα αἰζηῶν λέγει καὶ  ἄλλα μέν τινα, οἷον οἰκοδομάς, καὶ αὐτὰ δὲ τὰ ἕρκη τῶν ἀλωῶν καὶ τὰς  γεφύρας, οἷς διὰ τὸ πυκνὸν εἰκάζονται αἱ τῶν Τρώων φάλαγγες. διό φησι  πυκιναὶ κλονέοντο φάλαγγες. Αἰζηούς δὲ καὶ ἐνταῦθα ἢ τοὺς νέους λέγει,  ὡς τοῦ ἐργάζεσθαι νέοις μάλιστα πρέποντος, ἢ ἁπλῶς τοὺς ἄνδρας, ὡς καὶ  Ἡσίοδός πού φησι τεσσαρακονταετὴς αἰζηός.
urn:cts:greekLit:tlg4083.tlg001.hc:5.75|Σημείωσαι δὲ καὶ ὅτι  τῆς ἐπὶ τῷ Διομήδει παραβολῆς ἀρξαμένης μὲν ἀνωτέρω ἀπὸ τοῦ θῦνε δ’ ἂν  πεδίον, ληξάσης δὲ εἰς τὸ κλονέοντο φάλαγγες, ἄμφω ταῦτα συνελὼν ὁ  ποιητὴς κατωτέρω φησὶ τὸν Διομήδην θύνοντ’ ἂν πεδίον πρὸ ἕθεν κλονέοντα  φάλαγγας. Καὶ ὅρα τὸ πρὸ ἕθεν κλονέοντα, ἤγουν ἔμπροσθεν αὐτοῦ. οὐ γὰρ  τὸ ἁπλῶς κλονεῖν ἀνδρίας ἐστίν, ἀλλὰ τὸ ἐπιδιώκειν τινὰ τοὺς ἔμπροσθεν ὑπ'           αὐτῷ κλονουμένους.
urn:cts:greekLit:tlg4083.tlg001.hc:5.76|Τὸ δὲ ὑπὸ Τυδείδῃ κλονέοντο συνήθης Ὁμήρῳ  σύνταξις Ἀττική, ἀντιπτωτικῶς ἡ αὐτὴ οὖσα τῷ ὑπὸ Τυδείδου.
urn:cts:greekLit:tlg4083.tlg001.hc:5.77|Ὅτι ὁ τοῦ Λυκάονος ἀγλαὸς υἱὸς Πάνδαρος ἔβαλε τὸν Διομήδην, τυχὼν  κατὰ δεξιὸν ὦμον θώρηκος γύαλον, διὰ δ’ ἔπτατο πικρὸς ὀϊστός, ἀντικρὺ δὲ  διέσχε, παλάσσετο δ’ αἵματι θώρηξ. Καὶ σημείωσαι τὰς τοῦ πολέμου τύχας.  οὐ γάρ ἐστι δρῶντά τι μὴ καὶ ἀντιπαθεῖν, ὡς καὶ Διομήδης ἀριστεύων βέβληται,  εἰ καὶ μὴ μέγα τι ἐντεῦθεν βέβλαπται. Ὅρα δὲ καὶ ὅτι εὔστοχος μὲν τοξότης  ὁ Πάνδαρος, δυστυχὴς δέ. ὡς γὰρ τοῦ Μενελάου ἔτυχε μέν, οὐκ ἔβλαψε δέ, οὕτω  καὶ τοῦ Διομήδους. Πιθανὰ δὲ βουλόμενος ὁ ποιητὴς λαλεῖν, ὁρίζει καὶ τὸν  τόπον, ἔνθα ὁ Διομήδης ἐβλήθη. κατὰ γὰρ τὸν ὦμον τὸν δεξιόν φησι.
urn:cts:greekLit:tlg4083.tlg001.hc:5.78|Θώρακος δὲ γύαλον, ἤγουν κοίλωμα, λέγει τὸ περὶ τοὺς ὤμους καὶ τὰ στήθη  πρὸς ἀντιδιαστολὴν τῆς τῶν χειρίδων στενότητος. Οὐ θώρακι δὲ μόνον  ᾠκείωται τὸ γύαλον, ἀλλὰ καί τισιν ἄλλοις, ὡς δῆλον καὶ ἐκ τοῦ ὦ κοίλης  πέτρας γύαλον. Ἀπίων δὲ καὶ Ἡρόδωρός φασι γύαλον μὲν θώρηκος προπαροξύνεσθαι, γυαλὸν δὲ λίθον ὀξυτόνως λέγεσθαι, οἷον γυαλὸν λίθον ἀγκάσασθαι. Τὸ δὲ διέπτατο τὸ τάχος δηλοῖ τοῦ πτερόεντος ὀϊστοῦ τὸ μετὰ τὴν  ἐκ τόξου ὁρμήν. ἐκεῖθεν γὰρ πτάμενος, εἶτα βαλών, οὐκέτι διέπτατο, ἀλλ'  ἐνεσχέθη. διὸ Σθένελος διαμπερὲς ἐξείρυσεν αὐτόν. Καὶ ἔστι καὶ οὗτος ὁ  τρόπος ὑστερολογία, ὡς καὶ μετ’ ὀλίγα ῥηθήσεται. Τῆς δὲ ἀναλογίας τοῦ  διέπτατο καὶ τὸ πολιὸν αἰθέρ’ ἀμπτάμενος, καὶ τὸ διαπτάσθαι σκάφος.  Ἔστι δὲ καὶ δεύτερος ἐν τούτοις μέσος ἀόριστος, οἷον περιχαρὴς δ’ ἀνεπτόμην,  ἐξ οὗ καὶ τὸ πτέσθαι, ὡς τὸ μηδέπω πτέσθαι σθένοντες. κατὰ δὲ τὸ διέπτατό           ἐστι καὶ τὸ τίς γάρ ποτ’ ἀρχὴ τοῦ κακοῦ προσέπτατο.
urn:cts:greekLit:tlg4083.tlg001.hc:5.79|Τὸ δὲ  ἀντικρὺ διέσχεν, ἀντὶ τοῦ διέσχισε καὶ διῆλθεν, ὁποῖον καὶ τὸ διασχὼν τὴν  νεφέλην. ὁ δὲ Κωμικὸς χωρὶς τῆς δια προθέσεως τὸ ἔσχον ἀντὶ τοῦ ἔσχασα  καὶ διέρρηξα λέγει. Σημείωσαι δὲ ὅτι ἐνταῦθα μὲν ὁ ποιητὴς ἐξέτεινε τὸ δίχρονον τοῦ ἀντικρύ ἐπιρρήματος, ὡς καὶ ἐν τῷ ἀντικρὺ δ’ ἀπόφημι, καὶ πρὸ  ὀλίγου ἐν τῷ ἀντικρὺ δ’ ἀν’ ὀδόντας, μετ’ ὀλίγα δὲ συστέλλει τὸ αὐτὸ δίχρονον.  Οὕτω καὶ τοῦ φίλος εἰωθὼς συστέλλειν τὸ δίχρονον ὅμως πρὸ τούτου ἐν τῷ φίλε  κασίγνητε ἀντὶ μακροῦ ἔλαβε. καὶ ἐνταῦθα δὲ μετ’ ὀλίγα ἐν τῷ νῦν αὖτέ με  φίλαι Ἀθήνη ὁμοίως ἐκτείνει τὸ φι . Γίνεται δὲ κατὰ τοὺς παλαιοὺς τὸ ἀντικρύ  παρὰ τὴν ἀντι πρόθεσιν καὶ τὸ κάρα, ἵνα ᾖ κυρίως ἀντικαρύ καὶ ἐν συγκοπῇ  ἀντικρύ τὸ κατέναντι, οὗ πρὸς ὁμοιότητα ἐρρέθη τὸ ἀντιπρόσωπον. Οὔσης δέ,  φασίν, ἀναλογίας, ὡς οὕτως οὕτω, μέχρις μέχρι, αὖθις αὖθι, οὕτω καὶ ἄντικρυς  ἀντικρύ, ὅμως ὠξυτονήθη τοῦτο ἀναλόγως κατὰ τὸ μεσηγύ καὶ μεταξύ, καὶ ἅμα  διότι μὴ κατὰ τὸ οὕτως οὕτω, μέχρις μέχρι, ἐφύλαξε καὶ τὸ ἀντικρύ τὴν αὐτὴν  σημασίαν τῷ ἄντικρυς. Παλάσσεσθαι δὲ λέγει τὸ μολύνεσθαι ἢ πλεονασμῷ  τῆς αλ συλλαβῆς τὸ ἐπιπάσσεσθαι, ἀφ’ οὗ καὶ ἡ παιπάλη, ὡς καὶ ὁ Κωμικός  καταπαττόμενος παιπάλη γενήσομαι. καὶ νῦν μὲν παλάσσεται ὁ τοῦ Διομήδους θώραξ τῷ αἵματι, ὅτε δὲ τὸ βέλος ἐξελκύσει τοῦ ὤμου, ἀκοντισθήσεται  τὸ αἷμα.
urn:cts:greekLit:tlg4083.tlg001.hc:5.80|Ἰστέον δὲ ὅτι Αἴλιος Διονύσιος μέμνηται τοῦ Θουκυδίδου  εἰπόντος τὸ ἐμπαλασσόμενοι ἀντὶ τοῦ ἐμπλεκόμενοι, περιπειρόμενοι δόρατι,  φυρόμενοι. Ἰστέον δὲ καὶ ὅτι ἐν τοῖς εἰρημένοις κείμενον τὸ ἐπὶ Τυδείδῃ           ἐτιταίνετο, τουτέστιν ἔτεινεν, ὁ Πάνδαρος καμπύλα τόξα, τὰ καὶ ἀγκύλα ἐν  ἄλλοις, τρόπον παραλαλεῖ ἐτυμολογικόν. Ἀπὸ γὰρ τοῦ τείνειν καὶ τὰ τόξα καὶ  τὸ τιταίνειν γίνεται, ὡς ἐν ἄλλοις δηλοῦται.
urn:cts:greekLit:tlg4083.tlg001.hc:5.81|Ὅτι πάνυ ἀλαζὼν  ὁ Πάνδαρος, ὃς ἀχρεῖον βαλὼν εἶτα μακρὸν ἐφώνησεν, εὐχόμενος, ἤτοι καυχώμενος, ὡς εἴπερ καιρίαν ἔβαλεν. ὄρνυσθε γάρ, φησί, Τρῶες μεγάθυμοι  κέντορες ἵππων: βέβληται γὰρ ἄριστος Ἀχαιῶν καὶ τὰ ἑξῆς. καὶ τοιαῦτα  μὲν αὐτός.
urn:cts:greekLit:tlg4083.tlg001.hc:5.82|Ὁ Διομήδης δέ, εἰ καὶ τοῦ βέλους ἐξελκυσθέντος ὑπὸ  Σθενέλου αἷμα ἐξ ἀρτηριώδους τινὸς ἀναθέον τόπου ἀνηκόντιζε διὰ στρεπτοῖο  χιτῶνος, ὅμως οὐ θροεῖται, ἀλλὰ εὐξάμενος ὁρμᾷ κατ’ ἐκείνου.
urn:cts:greekLit:tlg4083.tlg001.hc:5.83|Ἡ  γὰρ Ἀθηνᾶ, φησί, γυῖα ἔθηκεν αὐτῷ ἐλαφρά, πόδας καὶ χεῖρας ὕπερθεν, καὶ  μένος ἐνῆκε πατρώϊον ἄτρομον, καὶ ἀπ’ ὀφθαλμῶν εἷλεν ἀχλύν, ὡς ἂν πρὸς  τὸ παρὸν εὖ ἔχοι γινώσκειν ἠμὲν θεὸν ἠδὲ καὶ ἄνδρα, ἤγουν αὐτοπρόσωπόν τε  θεὸν καὶ τὸν εἰς ἀνδρὸς μεταπεσόντα μορφήν. καὶ πρῶτα μὲν κατὰ τῆς Ἀφροδίτης  ἠρέθισε, μικρὸν δὲ ὅσον καὶ κατὰ τοῦ Ἄρεος. Εἴη δὲ ἂν ἐκεῖνο μὲν ἡ τῶν Τρώων  οἷον θηλύτης καὶ ὁ κατὰ πόλεμον, ὡς ἄν τις εἴπῃ, γυναικισμὸς καὶ ἡ βλακεία,  ἥν, ὡς εἰκός, μέρη τινὰ Τρωϊκὰ εἶχον. Ὁ δὲ Ἄρης νοηθείη ἂν θυμὸς ἀλόγιστος  καὶ φρονήσει μὴ διοικούμενος, ὧν ὁ Διομήδης περιεγένετο, Ἀθηνᾷ τῇ καὶ  νίκῃ καὶ φρονήσει συγκροτούμενος.
urn:cts:greekLit:tlg4083.tlg001.hc:5.84|Σημείωσαι δὲ ὅτι ἄριστον Ἀχαιῶν  τὸν Διομήδην λέγει ὁ Πάνδαρος οὐχ’ ἁπλῶς, ἀλλὰ καὶ τὸ ἑαυτοῦ σεμνολογῶν  ἀρίστευμα.
urn:cts:greekLit:tlg4083.tlg001.hc:5.85|Τὸ δὲ κέντορας ἵππων ταὐτόν ἐστι τῷ ἐλατῆρας ἢ           ἱπποδάμους, ᾧπερ ὅμοιόν τι σύνθετον τὸ ἱπποκένταυρος, ὁ κεντῶν δηλαδὴ ταύρους κυνηγετικῶς. ὅθεν ἡ κωμικὴ βλασφημία κενταύρους ἔπαιξε τοὺς αἰσχρῷ  ἔρωτι κεντοῦντας ταῦρον, ὅπερ ἐστὶν ὄρρον, ἀφ’ οὗ τὸ ὀρρωδεῖν, ἔτι δὲ καὶ  λασταύρους τοὺς πάσχοντας, ὡς οἷον λασιοταύρους ἤγουν δασεῖς τὸν τοιοῦτον  ταῦρον. ἡ δ’ αὐτὴ καὶ παρὰ τὸν κύνα παίζει τὴν κύνειραν, περὶ ἧς ἀλλαχοῦ  δηλοῦται.
urn:cts:greekLit:tlg4083.tlg001.hc:5.86|Τὸ δὲ πατρῷον μένος διασαφῶν, ἵνα μὴ ἁπλῶς προγονικὸν  νοοῖτο, ἐπάγει: οἷον ἔχεσκε σακέσπαλος ἱππότα Τυδεύς, ὡς δηλονότι  ἐξαίρετον ὂν ἐκεῖνο, καθὰ καὶ ὁ βασιλεὺς ἐδήλωσεν, ὅτε τὸν Διομήδην ὠνείδισεν,  ὡς ὀλίγον ἐοικότα τῷ Τυδέϊ. Πλεονασμὸς δὲ ἀναγκαῖος τοῦ σ1 καὶ ἐν τῷ  σακέσπαλος, ὡς καὶ ἐν τῷ σακεσφόρος, ὃ πρὸς ὁμοιότητα τούτου εἴρηται.
urn:cts:greekLit:tlg4083.tlg001.hc:5.87|Ὅτι ἐν τῷ οὐδέ ἑ φημὶ δηθὰ σχήσεσθαι κρατερὸν βέλος σχήσεσθαι  λέγει τὸ ὑπομεῖναι. Εἰ δὲ γράφεται οὐδέ ἑ φημὶ δῆθ’ ἀνσχήσεσθαι, λέγοι  ἂν πάντως ἀνσχήσεσθαι τὸ ἀνασχέσθαι, ὡς καὶ πρὸ τούτου ἐν τῷ χαλκὸν  ἀνασχέσθαι. τί δὲ δηλοῖ ἡ λέξις, μετ’ ὀλίγα ῥηθήσεται.
urn:cts:greekLit:tlg4083.tlg001.hc:5.88|Ὅτι κενὸν  αὔχημα ἐπὶ ἀπράκτῳ βολῇ φράζει τὸ ὣς φάτ’ ἐπευχόμενος, τὸν δ’ οὐ βέλος  ὠκὺ δάμασσεν.
urn:cts:greekLit:tlg4083.tlg001.hc:5.89|Ὅτι ὥσπερ πατρωνυμικὸν ἀλλαχοῦ τὸ Τελαμώνιος  Αἴας, οὕτω καὶ ὧδε τὸ Καπανήϊος υἱός, ὁ Σθένελος δηλαδή, ὁ καὶ Καπανηϊάδης.            Περὶ δὲ τούτου βέλτιον ἐν τοῖς φθάσασιν εἴρηται.
urn:cts:greekLit:tlg4083.tlg001.hc:5.90|Ὅτι πικρὸν ὀϊστόν  λέγει τὸν πικροποιόν. ἔστι δ’ αὐτὸ καὶ ὀδύνης ἐπίθετον.
urn:cts:greekLit:tlg4083.tlg001.hc:5.91|Ἐν τούτοις  δὲ καὶ τὸ ἀναποδίσαι ἀναχωρῆσαί φησιν, ὅπερ ἐστὶν ἀνάπαλιν τοῦ χωρεῖν καὶ  προχωρεῖν.
urn:cts:greekLit:tlg4083.tlg001.hc:5.92|Τὸ δὲ καταπηδῆσαι τοῦ ἅρματος καθ’ ἵππων ἁλέσθαι  χαμᾶζέ φησιν.
urn:cts:greekLit:tlg4083.tlg001.hc:5.93|Ὅτι ἐν τῷ αἷμα δ’ ἀνηκόντιζε διὰ στρεπτοῖο χιτῶνος,  στρεπτὸν χιτῶνα οἱ μὲν ἐπὶ ἱματίου νοοῦσι, λέγοντες στρεπτὸν τὸν κλωστόν,  οἱ δὲ ἐπὶ θώρακος κρικωτοῦ ἤτοι ἁλυσειδωτοῦ. ἡ δὲ λέξις κεῖται καὶ ἐν τῇ  φῖ ῥαψῳδίᾳ. Ὅτι δὲ καὶ σώματος κόσμος τὸ στρεπτόν, δηλοῦσι σαφῶς οἱ  παλαιοί. Ἐνταῦθα δὲ ὅρα καὶ τὸ ἀνηκόντιζεν ὑπερβολικῶς λεχθὲν διὰ τὸ  ἄθρουν τῆς ῥεύσεως τοῦ αἵματος καὶ τῆς ἄνω αὐτοῦ φορᾶς. πάντως γὰρ ἕτερον  τοῦ κατακοντίζειν τὸ ἀνακοντίζειν.
urn:cts:greekLit:tlg4083.tlg001.hc:5.94|Ὅτι δηλοῖ καὶ ἐνταῦθα ὁ  ποιητὴς τὸ ὠφέλιμον τῆς δικαίας εὐχῆς, ἐν οἷς τὸ μὲν τοῦ Πανδάρου βέλος  ἀχρεῖον ἱστορεῖ — οὐ γὰρ ηὔξατο — τὸν δὲ Διομήδην ἀριστέα κατὰ τοῦ  Πανδάρου ποιεῖ εὐξάμενον τῇ Ἀθηνᾷ. Ἔνθα καὶ τοῦ πατρὸς ἀναμιμνῄσκεται  ὁ Διομήδης ὡς βοηθουμένου ἐν πολέμοις ὑπὸ Ἀθηνᾶς, ὅπερ καὶ ἐρεθιστικὸν  εἰς μάχην τῷ Διομήδει γίνεται: παροξύνουσι γὰρ εἰς ἀνδραγαθίαν αἱ μνῆμαι  τῶν προγόνων. Διὸ καὶ κατωτέρω ἡ μυθικὴ Ἀθηνᾶ εἰς ἀνάμνησιν αὐτὸν ἄγει  τοῦ πατρός, δηλοῦντος τοῦ ποιητοῦ ὅτι ὁ φρονῶν μέμνηται τῶν ἀγαθῶν  προγόνων καὶ ἐξομοιοῦται αὐτοῖς.
urn:cts:greekLit:tlg4083.tlg001.hc:5.95|Ὅτι τὸ εἴ ποτέ μοι καὶ πατρὶ φίλα  φρονέουσα παρέστης, ἢ φρονέων παρέστης, παῖς ἂν εἴπῃ πρὸς πατρικὸν  εὐεργέτην. Ἐνταῦθα δ’ ὁ ποιητὴς ἐπάγει τὸ νῦν αὖτέ με φίλαι, Ἀθήνη,  περὶ οὗ πρὸ βραχέων ἐρρέθη ἐν τῷ ἐφίλατο. καὶ μὴν ἐκεῖνό τινες κοινότερον  φίλεε γράφουσιν ἀντὶ τοῦ φίλει, τὴν τελευταίαν συναλείψαντες.
urn:cts:greekLit:tlg4083.tlg001.hc:5.96|Ὅτι  τὸ δὸς ἄνδρα ἑλεῖν καὶ εἰς ὁρμὴν ἔγχεος ἐλθεῖν σχῆμά ἐστι πρωθύστερον ἤτοι            ὑστερολογία. Ἔδει γὰρ οὕτω κεῖσθαι: δὸς τὸν Πάνδαρον εἰς ὁρμήν τε ἐλθεῖν  μοι ἔγχεος καὶ δός μοι καὶ φονεῦσαι αὐτόν. Ὅμηρος δὲ μιμούμενος ἄνθρωπον  τεθορυβημένον ἀλληνάλλως ἔθετο. Τοιοῦτον δὲ καὶ τὸ ἔβαλεν ἐπαί̈σσοντα,  διὰ δ’ ἔπτατο πικρὸς ὀϊστός, πρὸ ὀλίγων ῥηθέν. καὶ ἐκεῖ γὰρ φύσει πρῶτον τὸ  ἔπτατο, εἶτα τὸ ἔβαλε, διὰ δὲ τὸ σύγχρονον τῆς πράξεως ἀδιαφόρως  τέθεινται. ἅμα γὰρ πταμένου τοῦ ὀϊστοῦ ὁ ἥρως βέβληται. Εἰ δέ τις ἐνταῦθα  εἴποι, ὡς ἔβαλεν ὁ ὀϊστός, διελὼν δὲ τὸ σῶμα ἐξεπετάσθη, εἴη ἂν οὕτω κατὰ  φύσιν πρῶτον τὸ ἔβαλεν, εἶτα τὸ ἔπτατο.
urn:cts:greekLit:tlg4083.tlg001.hc:5.97|Ὅρα δὲ καὶ τὰ σύντομα  πάρισα, τὸ ἑλεῖν καὶ τὸ ἐλθεῖν, ἃ καὶ παρηχήσει τινὶ ἔοικε. Σημείωσαι δὲ καὶ  ὅπως ὁ Διομήδης θαρρεῖ ὡς, εἰ τοῦ τόξου ὁ Πάνδαρος ἀπόσχηται, ῥᾳδίως ἂν  αὐτοῦ ἐκ τοῦ σχεδὸν περιγενήσεται. ἀχρεῖος γὰρ ἅπας τοξότης ἐν τῇ συστάδην  μάχῃ. διὸ οὐδὲ τὸν Σκαμάνδριον πρὸ τούτου ὤνησαν αἱ ἑκηβολίαι, ὡς τοῦ  Μενελάου ἐπεισπεσόντος αὐτῷ.
urn:cts:greekLit:tlg4083.tlg001.hc:5.98|Ὅτι Πάνδαρος μὲν εἶπε τὸν Διομήδην  οὐκ ἐπὶ πολὺ ἀνασχήσεσθαι κρατερὸν βέλος, Διομήδης δὲ ἐφερμηνεύων τὴν τοῦ  λόγου ἔννοιάν φησιν: οὐδέ μέ φησι δηρὸν ἔτ’ ὄψεσθαι λαμπρὸν φάος ἠελίοιο.
urn:cts:greekLit:tlg4083.tlg001.hc:5.99|Καὶ σημείωσαι ὅτι ἀνασχήσεσθαι εἶπε τὸ ὑπομεῖναι καὶ μὴ πληγέντα  θανεῖν καὶ ὑπὸ σκότῳ γενέσθαι, ἀλλὰ ἄνω σχεῖν ἤτοι ζῆν καὶ ὑπὸ ἡλίῳ καὶ  φωτὶ εἶναι. ὅθεν καὶ ἐπὶ ἡλίου ἀνατολῆς τὸ ἀνίσχειν τίθεται. Τὸ δὲ ἀνασχέσθαι  καὶ αὐτὸ καθ’ αὑτὸ πολλάκις λέγεται, ὡς καὶ ἐν τῷ ἀνάσχεο κηδομένη περ.  Φράζεται δὲ καὶ ἐν ἁπλότητι δίχα προθέσεως ἔν τε ἄλλοις καὶ ἐν τῷ εἰ τὸν  ἐξ ἐμῆς μητρὸς θανόντ’ ἄθαπτον ἐσχόμην, ἢ καὶ ἄλλως ἠσχόμην διὰ τοῦ η κατὰ τὸ ἔμελλον ἤμελλον, διεκόνουν διηκόνουν.
urn:cts:greekLit:tlg4083.tlg001.hc:5.100|Ὅτι ἐν τῷ γυῖα  δ’ ἔθηκεν ἐλαφρά, πόδας καὶ χεῖρας ὕπερθε, τὸ πόδας καὶ χεῖρας, τὰ λυσιτελῆ  πρὸς δρόμου τάχος, διὰ σαφήνειαν ἰδίᾳ ἐξεφώνησεν, ἑρμηνεύων τίνα εἶπε  κατ’ ἐξαίρετον γυῖα ἐνταῦθα. προσληπτέον δὲ εἰς τὸ πόδας τὸ ἔνερθε κατὰ  ἀκολουθίαν, ὡς ἐπὶ χειρῶν εἴρηται τὸ ὕπερθεν. Ἰστέον δὲ ὅτι ἐνταῦθα μάλιστα  τὸ ἐλαφρά καίριόν ἐστιν, ὡς ἀπὸ τῆς τῶν ἐλάφων τροπῆς, ἤπερ ἐπὶ ξύλων  καὶ τῶν τοιούτων. ἔστι γὰρ οὐκ ἀπροσφυῶς λέγεσθαι πόδας ἐλαφηροὺς οἷόν  τινας δι’ ὠκύτητα.
urn:cts:greekLit:tlg4083.tlg001.hc:5.101|Ὅτι πρὸς ἀνδρεῖον καὶ ἐξ ἀνδρείου πατρὸς  φύντα καλὸν εἰπεῖν, ὡς προεγράφη, τὸ ἐν γάρ τοι στήθεσσι μένος πατρώϊον  ἄτρομον, οἷον ἔχεσκε σακέσπαλος ἱππότα ὁ δεῖνα.
urn:cts:greekLit:tlg4083.tlg001.hc:5.102|Ὅτι ἀνθρώπῳ,  ὃν ἡ σοφία εἰς θεολογίαν καὶ εἰς φυσιολογίαν ὡδήγησε, πρέπει εἰς ἔπαινον τὸ  ἀχλὺν δ’ αὖ τοι ἀπ’ ὀφθαλμῶν εἷλεν, ὄφρ’ εὖ γινώσκῃς ἠμὲν θεὸν ἠδὲ καὶ  ἄνδρα, ὃ πρὸς Διομήδην φησὶν ἡ Ἀθηνᾶ. Ἔνθα σημείωσαι, ὅτι τε ἐν τῷ ἠδὲ  καὶ ἄνδρα ἐκ παραλλήλου κεῖνται δύο σύνδεσμοι, ὁ ἠδέ καὶ ὁ καί, ὡς καὶ ἀλλαχοῦ  ἐν πολλοῖς, καὶ ὅτι ἐν τῷ ἀχλὺν αὖ τοι ἀπ’ ὀφθαλμῶν ἕλον ἀπορίαν λύει ὁ  ποιητὴς τὴν λέγουσαν, πῶς εἶχεν ὁ Διομήδης διακρίνειν, ὅτι αὕτη μέν ἐστιν  Ἀφροδίτη, οὗτος δὲ Ἄρης. ἢ γὰρ ἀσώματοί εἰσι, καὶ πῶς αὐτοὺς ἑώρα; ἢ ἐν            σώματι, καὶ πῶς αὐτοὺς θεοὺς εἶναι διέκρινε; λύει οὖν μυθικῶς τὸ μυθικόν,  ὅτι φωσφόρος οὖσα ἡ Ἀθηνᾶ ἀφεῖλε τῶν ὀφθαλμῶν αὐτοῦ τὴν ἀχλύν καὶ  δέδωκε διακρίνειν θεόν τε καὶ ἄνδρα. Ἡ δὲ ἀλληγορία πάνυ σαφής. ὁ γὰρ  συνετὸς στρατηγὸς ῥᾷον διακρίνει τοὺς κατὰ τὸν μανιώδη Ἄρην θρασέως  μαχομένους καὶ ἀλογίστως ἢ ἄλλως χαύνως καὶ μαλακῶς, καὶ τὸ ὅλον εἰπεῖν,  ἀνθρωπίνως, καὶ τοὺς ἄλλως δὲ μαχομένους θειότερον καὶ ὑπὲρ ἄνθρωπον.  Τάχα δὲ καὶ σπέρμα ὁρισμοῦ φιλοσοφίας ἐνταῦθα κεῖται. Θεωρητικὸς μὲν γάρ  τις ὁ Διομήδης παραλαλεῖται. ὁ δὲ τοιοῦτος οἶδε θεὸν καὶ ἄνδρα, ὅτι καὶ ἡ  φιλοσοφία γνῶσις θείων καὶ ἀνθρωπίνων πραγμάτων ἐστίν.
urn:cts:greekLit:tlg4083.tlg001.hc:5.103|Ὅτι θεοπειθοῦς ἤθους τό: μή τι σὺ ἀθανάτῳ θεῷ ἀντικρὺ μάχεσθαι. ἐνταῦθα δὲ συνέσταλται τοῦ ἀντικρύ ἡ λήγουσα. ὅτι δὲ καὶ ἐκτείνεται, οὐ πρὸ πολλῶν γέγραπται.
urn:cts:greekLit:tlg4083.tlg001.hc:5.104|Ὅτι ἔννοια προαναφωνητικὴ ῥητορικῶς τοῦ μέλλοντος δι’ Ἀθηνᾶς  πρὸς Διομήδην τὸ εἴ κε Διὸς θυγάτηρ Ἀφροδίτη ἔλθῃσιν ἐς πόλεμον, τήν γ'  οὐτάμεν ὀξέϊ χαλκῷ. μέλλει γὰρ πραχθῆναι τοῦτο ἐν τοῖς ἑξῆς. Τὴν δ’ αὐτὴν  Ἀθηνᾶν μετ’ οὐ πολὺ κατά τινα δευτέραν σοφωτέραν φροντίδα ἕτερος ἀνήσει  λογισμὸς ἀντικαταστῆναι τὸν Διομήδην καὶ τῷ Ἄρεϊ, ὃ νῦν οὐ λελάληται.
urn:cts:greekLit:tlg4083.tlg001.hc:5.105|Ὅτι βουλευομένοις μέν τισι παρεῖναι πολλαχοῦ τὴν Ἀθηνᾶν φησιν,  ἤτοι τὴν φρόνησιν, ὁ ποιητής, ἔργου δὲ ἀρξαμένων ἀποχωρεῖν λέγει αὐτήν. καὶ  τοῦτο ἐνέφηνε μὲν καὶ πρὸ μικροῦ ἐν τούτῳ τῷ γράμματι, ἐνταῦθα δὲ ἔτι  σαφέστατα διαδείκνυσιν ἐν τῷ ἣ μὲν ὣς εἰποῦσα ἀπέβη γλαυκῶπις Ἀθήνη,  Διομήδης δ’ ἐξαῦτις ἰὼν προμάχοισιν ἐμίχθη. Δηλοῖ δὲ ὁ λόγος, ὡς καὶ  ἀλλαχοῦ φαίνεται, ὅτι ὁ ἔργοις ἐγχειρήσας τοῖς ἀπὸ προηγησαμένης σκέψεως  οὐκέτι πρὸ ἔργου τίθεται τὴν βουλήν, ὅπερ ἐστὶ τὴν Ἀθηνᾶν.
urn:cts:greekLit:tlg4083.tlg001.hc:5.106|Ὅτι  Ἀγαμέμνονος μὲν ὀτρύναντος ὁ Διομήδης μεγάλα εἰργάσατο, Ἀθηνᾶς δὲ θαρσεῖν  ἐγκελευσαμένης καὶ ἀναμνησάσης τοῦ πατρὸς πολλαπλοῦς γίνεται, ἀντεπεξάγων  ἑαυτόν, ὡς εἰκός, τῇ πατρικῇ ἀρετῇ κατά τινα ζῆλον φιλόνεικον. Φησὶ γάρ:  δὴ τότε μιν τρὶς τόσσον ἕλεν μένος ὥστε λέοντα καὶ ἑξῆς, ὡς εὐθὺς εἰρήσεται.           Καὶ ὅρα τὸ εἷλεν μένος, ἤτοι κατέσχεν, ὅθεν λαβόντες οἱ μεθ’ Ὅμηρον  κατέχεσθαί τινά φασι θυμῷ καὶ Ἄρεϊ κάτοχον εἶναι καὶ ὅσα τοιαῦτα. Ὅρα  δὲ καὶ τὸ δὴ τότε. πολλαχοῦ γὰρ κατὰ γλῶσσαν ὁ ποιητὴς τὸ δή τίθησιν ἐν  καταρχῇ ἐννοιῶν, ὃ τοῖς πεζολογοῦσιν ἀσύνηθές ἐστιν. Ἰστέον δὲ ὅτι τὸ τρὶς  τόσσον οὐκ αὐτόχρημα δηλοῖ τὸ τριπλοῦν, ἀλλ', ὡς εἴρηται, τὸ πολλαπλοῦν.  ἐπεὶ καὶ τὸ τρία καὶ ἀρχή ἐστιν ἀριθμοῦ πληθυντικοῦ καὶ πλῆθος δὲ πολλάκις  δηλοῖ, ὡς καὶ ἐν τῷ τρισμακάριος καὶ τρισάθλιος.
urn:cts:greekLit:tlg4083.tlg001.hc:5.107|Ὅτι τὸν  Διομήδην μετὰ τὴν τοῦ Πανδάρου πληγὴν ἐπὶ πλέον θρασυνθέντα λέοντι  παραβάλλει, ὃν ποιμὴν βάλλει μέν, οὐ βλάψει δέ, καὶ διὰ τοῦτο εἰς πλέονα  ἐρεθίσει θυμόν. Φησὶ γοῦν ὅτι τρὶς τόσσον αὐτὸν ἕλεν μένος ὥστε λέοντα, ὃν  ῥά τε ποιμὴν ἀγρῷ ἐπ’ εἰροπόκοις ὀί̈εσσι χραύσει μέν τ’ αὐλῆς ὑπεράλμενον  οὐδὲ δαμάσσει. τοῦ μέν τε σθένος ὦρσεν, ἔπειτα δέ τ’ οὐ προσαμύνει, ἀλλὰ κατὰ  σταθμοὺς δύεται, τὰ δ’ ἐρῆμα φοβεῖται. αἳ μέν τ’ ἀγχηστῖναι ἐπ’ ἀλλήλῃσι  κέχυνται, αὐτὰρ ὃ ἐμμεμαὼς βαθέης ἐξάλλεται αὐλῆς. ὣς μεμαὼς Τρώεσσι   μίγη κρατερὸς Διομήδης. Καὶ σημείωσαι ὅτι ποιμένι μὲν εἰκάζει τὸν Πάνδαρον  διὰ τὸ ἀρχικόν — λαῶν γὰρ ποιμὴν καὶ αὐτόσ — , ὀί̈εσσι δὲ εἰροπόκοις τοὺς  Τρῶας διὰ τὸ ὑπὸ τοῦ Διομήδους οἷα ὑπὸ λέοντος εὐκαταπόνητον. ἐν μέντοι  τῷ τέλει τῆς δ ῥαψῳδίας καὶ διὰ τὸ θορυβητικὸν ὀί̈εσσιν αὐτοὺς εἴκασεν.
urn:cts:greekLit:tlg4083.tlg001.hc:5.108|Εἰροπόκους δὲ τὰς ὄϊς λέγει κατ’ ἐξαίρετον πρὸς τὰ ἄλλα ζῷα.  οὐδὲν γὰρ ἄλλο ζῷον οὕτω πέκεται εἰς εἶρος ἤγουν ἔριον, ὃ καὶ αἶγες περί τινας  χώρας ἔχουσιν, ἐν ἑτέραις τρίχας φέρουσαι, οὐ μὴν ἐριοφοροῦσαι. Ὅτι δὲ  διαφέρετον θρίξ καὶ ἔριον, οὐκ ἔστιν ἀμφιβαλεῖν παρά γε τοῖς προθεμένοις            ὀρθολεκτεῖν. Ἰστέον δὲ ὡς τὸ μὴ ἐριοφορεῖν παροιμίαν ἐξήνεγκε τὸ εἰς ὄνου  πόκους ἐπὶ τῶν ἀκερδῶν καὶ ἀλυσιτελῶν, ἣν παρῳδήσας ὁ Κωμικὸς ὄνου πόκας  παίζων πλάττει ὡς οἷά τι χωρίον ἐν Ἅιδου.
urn:cts:greekLit:tlg4083.tlg001.hc:5.109|Χραῦσαι δὲ λέγεται τὸ  ἐπιπολῆς ξέσαι εἰς αὐτὸν τὸν χροῦν τοῦ σώματος. Καὶ γίνεται ἐπενθέσει  ἤγουν πλεονασμῷ τοῦ υ ἀπὸ τοῦ χράω, ὡς τὸ ἔχραε κήδειν, καὶ μητέρι μοι  μνηστῆρες ἐπέχραον. ὡς δὲ χράω χραύω, οὕτω καὶ λάω, οἷον ἀσπαίροντα  λάων, καὶ κατὰ πλεονασμὸν λαύω, ἐξ οὗ καὶ τὸ ἀπολαύω καὶ λαυκανία ὁ  λαιμός. Οὕτω δὲ καὶ ἄω αὔω, τὸ πνέω καὶ φωνῶ, καὶ ψάω ψαύω καὶ ἐλάω  ἐλαύω, ἐξ οὗ τὸ ἐλαύνω.
urn:cts:greekLit:tlg4083.tlg001.hc:5.110|Τὸ δὲ σθένος ὦρσεν ἐν τοῖς ἑξῆς σαφέστερον  ἐρεῖ, ὅτε εἴπῃ ὁ Πάνδαρος ὅτι βαλὼν τὸν Διομήδην ἤγειρα μᾶλλον. ταὐτὸν  γὰρ τὸ σθένος ὄρσαι καὶ τὸ ἐγεῖραι μᾶλλον, ὅθεν καὶ ὄρθρος λέγεται ὁ ὀρθῶν  καὶ ἐγείρων ἡμᾶς.
urn:cts:greekLit:tlg4083.tlg001.hc:5.111|Σταθμοί δὲ τὰ ἐν τοῖς ἀγροῖς ζῳοστάσια, αἱ ἐπαύλεις  καὶ ὅλως κατοικίαι ἀγροτικαί. πολλὴ δὲ ἡ χρῆσις παρὰ τῷ ποιητῇ. Τίθησι δέ  που τὴν λέξιν καὶ ἐπὶ ζυγίου, ὡς ἀλλαχοῦ φανήσεται, καὶ μέρος δὲ θυρῶν ἐν  Ὀδυσσείᾳ οἱ σταθμοί, οὓς παραστάδας ὁ Τραγικός φησιν, Αἱ δὲ ἱστορίαι           σταθμούς οἴδασι λέγειν καὶ τὰς ὡρισμένας εἴτ’ οὖν τεταγμένας ἐνοδίους  ἀναπαύλας τοῖς εἴτε ἱππεῦσιν εἴτε πεζοδρόμοις, ἃς καὶ ἀλλαγάς ἔλεγόν τινες.  οὕτω γὰρ τοσοίδε σταθμοὶ ὁδευθῆναι λέγονται πρός τινων καὶ τοσούσδε  σταθμοὺς εἶναι ἀπὸ τοῦδέ τινος τόπου εἰς ἄλλον φαμέν. Τὸ δὲ τὰ δ’ ἐρῆμα  φοβεῖται σχῆμά ἐστι καινοπρεπὲς καὶ τοῖς φθάσασιν ἀκατάλληλον. ὤφειλε  μὲν γὰρ εἰπεῖν: αἱ δ’ ἐρῆμαι φοβοῦνται, τουτέστιν αἱ εἰροπόκοι ὄϊες. ὁ δὲ  ἐσχημάτισεν ὡς πρὸς ποίμνια ἢ πρόβατα ἢ θρέμματα. ταὐτὸν γὰρ εἰπεῖν ὄϊας  καὶ εἰπεῖν ποίμνια ἢ πρόβατα. Τὸ δ’ ἐναντίον τούτου ἐπέπεσεν ἐν τῷ τέλει τῆς β . ἐκεῖ μὲν γὰρ ἀπὸ οὐδετέρου πληθυντικοῦ εἰς θηλυκὸν μετέπεσεν, εἰπών:  πτηνῶν ἔθνεα ποτῶνται, ἀγαλλόμεναι πτερύγεσσιν, ἤγουν ἀγέλαι πέτονται  ἀγαλλόμεναι. ἐνταῦθα δὲ μετέβη ἀπὸ θηλυκοῦ πληθυντικοῦ εἰς οὐδέτερον.  Ἔφη γάρ: εἰροπόκοις ὀί̈εσσιν, ἃ ἐρῆμα φοβοῦνται, ἤγουν εἰροπόκοις ζῴοις ἢ  ποιμνίοις, ἃ ἔρημα τοῦ βοηθήσοντος φεύγει. εἶτα εὐθὺς πάλιν ἐπανακάμπτει  εἰς τὸ ἐξ ἀρχῆς θηλυκὸν εἰπών: αἳ μὲν ἀγχηστῖναι κέχυνται, ἤγουν αἱ ὄϊς. Τὸ δὲ  ἐρῆμα προπερισπῶσιν οἱ παλαιοί. ὥσπερ γὰρ ἑτοῖμον λέγει Ὅμηρος προπερισπωμένως κατὰ ἀρχαϊσμόν, οὕτω καὶ ἐρῆμον τὸ παρ’ ἡμῖν ἔρημον. καὶ καινὸν  οὐδέν, εἴγε καὶ Θουκυδίδης ἀσυνήθως τροπαῖον λέγει προπερισπῶν. Τὸ μέντοι  ὁμοῖος αὐτὸ μὲν οὐκ ἔχει παραδοξίαν τινά. ἀνάλογον γάρ ἐστι τοῖς διὰ τοῦ οῖοσ προπερισπωμένοις, δοκοῦν προπερισπασθῆναι καὶ ἐκ τοῦ ὁμοίϊος. μᾶλλον  δὲ τὸ ὅμοιος ἔχει τι καινὸν κατὰ συνήθειαν, ὥς φασιν, Ἀττικήν. Ἰστέον δὲ ὅτι  καὶ τὸ παρὰ τῷ Θουκυδίδῃ τροπαῖον οὐ ξενίζει κατὰ τὸ ἑτοῖμον καὶ τὸ ἐρῆμον.  Ἔχει γὰρ καὶ ἐκεῖνο ἀναλογίας ὁμοιότητα ἐκ τοῦ τροπαῖος ἀρσενικοῦ ὃ γίνεται  ἀπὸ τοῦ τροπή. δῆλον γὰρ ὅτι τροπαῖος λέγεται Ζεύς. Αὐτὰ δέ γε παλαιοτροπίαν τινὰ ἔχουσι. Διὸ Ἡρῳδιανός φησιν ὅτι τὸ παρ’ Ὁμήρῳ ἐρῆμον καὶ  ἑτοῖμον οἱ νεώτεροι Ἀττικοὶ ἀναλόγως φασὶν ἔρημον καὶ ἕτοιμον.
urn:cts:greekLit:tlg4083.tlg001.hc:5.112|Τὸ  δὲ ἀγχηστῖναι δηλοῖ μὲν τὸ πυκναί γίνεται δὲ παρὰ τὸ ἄγχι ἑστάναι, ὃ ποιοῦσιν  αἱ ὄϊες διὰ φόβον πυκνούμεναι ὡς ἐπὶ συνασπισμῷ. Σημείωσαι δὲ ὅτι νῦν μὲν  τὸ ἀγχηστῖνος σύνθετον εὕρηται, μετ’ ὀλίγα δὲ τὸ ἄγχι ἑστηκέναι διαλελυμένον  εὑρήσεις. ἴσως δὲ καὶ πρὸς ἀντιδιαστολὴν τῶν αἰπολίων τὸ ἀγχηστῖναι  εἴρηκεν. ἐκεῖνα γὰρ πλατέα λέγεται διὰ τὸ οὕτω τὰς αἶγας νέμεσθαι. Γράφεται  δὲ διὰ τοῦ η ἡ προπαραλήγουσα τοῦ ἀγχηστῖναι, ὡς ἀπὸ τοῦ ἑστάναι, τροπῇ  τοῦ ε εἰς η . ἄλλως δὲ τὰ ἀπὸ τοῦ ἄγχι ἐπιρρήματος πάντα διὰ τοῦ ι γράφεται,  ἐν οἷς καὶ ὁ ἄγχιστος, ὅθεν τὸ ἀγχιστεύειν καὶ τὰ ἐξ αὐτοῦ. Τὸ δὲ κέχυνται  σύντονον κίνησιν κἀνταῦθα ζῴων δηλοῖ, ὥς που καὶ ἐπὶ ἀνδρῶν φανήσεται  λεχθέν.
urn:cts:greekLit:tlg4083.tlg001.hc:5.113|Τὸ δὲ βαθέης ἁπλοῦν ἐστι καὶ ἀπαθές, ὡς ἐκ τοῦ βαθύς βαθέος,  κατὰ τὸ νέα, ῥέα. ὅτε δὲ τὸ ι προσλάβῃ, ἑτέρας ἀναλογίας γίνεται. τοιοῦτον  καὶ τὸ ὠκέα Ἶρις. Τὸ δὲ ἐξάλλεσθαι τῆς αὐλῆς ταὐτόν ἐστι τῷ ὑπεράλλεσθαι,  ὡς ὁ ποιητὴς ἐδήλωσεν. Ἡ γὰρ ἐξ πρόθεσις οὐ μόνον τὴν ἔξω δηλοῖ σχέσιν  ἀλλὰ καὶ ὕψωμα πολλάκις σημαίνει, ὡς καὶ ἐν τῷ ἐξωγκώθη καὶ ἐν τῷ ἐκνομίως  ᾐσχύνετο καὶ ἐν ἄλλοις πολλοῖς.
urn:cts:greekLit:tlg4083.tlg001.hc:5.114|Τὸ δὲ Τρώεσσι μίγη τῆς κατὰ τὴν  μισγάγκειαν καὶ αὐτὸ ἔχεται παραβολῆς. Φιλεῖται δὲ ἡ τοιαύτη λέξις τῷ   ποιητῇ καὶ τῷ Πινδάρῳ δέ, ὡς καὶ προείρηται, ὃς καὶ νίκῃ μιγῆναί τινα λέγει,  ἀντὶ τοῦ νικῆσαι, καὶ ἄλλα ὅμοια.
urn:cts:greekLit:tlg4083.tlg001.hc:5.115|Ὅτι καὶ ἐνταῦθα τὴν συνήθη           ποικιλίαν φυλάσσων ὁ ποιητὴς ἀναιρεῖ μέν τινας ὑπὸ τῷ Διομήδῃ, τὰ δὲ κατ'  αὐτοὺς διαφόρως φράζει. καὶ δύο μέν τινας ἀναιρεῖ, οὓς οὐ γενεαλογεῖ, ἀλλὰ  μόνον δηλοῖ, ποῖ τοῦ σώματος ἔπαθον, λέγων ὅτι εἷλεν Ἀστύνοον καὶ Ὑπείρονα,  τὸν μὲν ὑπὲρ μαζοῖο βαλὼν χαλκήρεϊ δουρί, τὸν δ’ ἕτερον ξίφεϊ μεγάλῳ  κληῖ̈δα παρ’ ὦμον ἔπληξε. Καὶ σημείωσαι τὸ ἔπληξε καινοτέρως σχηματισθέν.  ἦν γὰρ τὸ ἀκόλουθον εἰπεῖν: τὸν μὲν βαλὼν, τὸν δὲ ἕτερον πλήξας. καὶ ὅτι  κἀνταῦθα τὸ κληί̈σ ἐκτείνει τὴν λήγουσαν, ὡς δηλοῖ τὸ κληῖ̈δα παρ’ ὦμον,  ἔνθα ἐκτέταται τὸ δίχρονον.
urn:cts:greekLit:tlg4083.tlg001.hc:5.116|Μετὰ δὲ τούτους ἀναιρεῖ ὁ Διομήδης  δύο τινάς, Ἄβαντα δηλαδὴ καὶ Πολύϊδον, οὓς καὶ γενεαλογεῖ ὁ ποιητὴς λέγων  υἱέας αὐτοὺς Εὐρυδάμαντος ὀνειροπόλοιο γέροντος, οἷς οὐκ ἐρχομένοις ὁ  γέρων ἐκρίνατ’ ὀνείρους.
urn:cts:greekLit:tlg4083.tlg001.hc:5.117|Εἶτα ἑτέρους δύο Φαίνοπος υἷε, ἄμφω  τηλυγέτω.
urn:cts:greekLit:tlg4083.tlg001.hc:5.118|Μετὰ δὲ τούτους Πριαμίδας δύο, εἰν ἑνὶ δίφρῳ ἐόντας.  Καὶ ὅρα ὅπως καὶ ἐνταῦθα ἱστορίαις παραρτύει τὴν ποίησιν, καὶ ὅτι ἀδελφικάς,  ὡς καὶ προεγράφη, τρεῖς ταύτας συζυγίας ὑπὸ τῷ Διομήδῃ ἀναιρεῖ καὶ οὐδὲ  τόπους λέγει πληγῶν τοῖς πίπτουσι.
urn:cts:greekLit:tlg4083.tlg001.hc:5.119|Καὶ ὅτι σχῆμα ἀμφιβολίας ἐν τῷ  οἷς οὐκ ἐρχομένοις ὁ γέρων ἐκρίνατ’ ὀνείρους. Ἢ γὰρ λέγει ὅτι ἔκρινε μὲν ὁ  γέρων ὀνείρους αὐτοῖς πλὴν ὡς οὐκ ἐρχομένοις, ἤτοι ὡς οὐ μέλλουσι σωθῆναι  τῆς σήμερον μάχησ — καὶ γάρ σφεας Διομήδης ἐξενάριξεν — ἢ οὐκ ἔφθασεν  ὅλως ὀνείρους τινὰς κρῖναι αὐτοῖς ἐρχομένοις εἰς πόλεμον. Καὶ σημείωσαι ὅτι τὸ  ἐκρίνατ’ ὀνείρους, συντίθησι τὸν παρὰ τοῖς ὕστερον ὀνειροκρίτην, ὡς εἶναι  ταὐτὸν τὸ ὀνειροπόλος καὶ τὸ ὀνειροκρίτης καὶ ὅτι παθητικῶς εἶπεν ἐκρίνατο ἀντὶ  τοῦ ἔκρινεν, ὃ καὶ αὐτὸ διάκρισίν τινα δηλοῖ τῆς κατὰ τὸ ὄναρ συγχύσεως, διευκρινουμένης τῷ ὀνειροπόλῳ, ὃς καὶ λύειν ὄνειρον λέγεται οἷα συνδεδεμένον  καὶ οὕτω καμπύλον καὶ ἀδιευκρίνητον.
urn:cts:greekLit:tlg4083.tlg001.hc:5.120|Ἐν δὲ τοῖς εἰρημένοις ἰστέον  καὶ ὅτι ὁ μὲν Ὑπείρων ἐκ μόνης τῆς ὑπειρ προθέσεως παρῆκται, καθὰ καὶ           ἐκ τῆς ἀντι ὁ ἀντίος, μετὰ δὲ τῆς ἐν καὶ ὁ ἐναντίος. οὕτω δὲ καὶ ἐκ τῆς ἀνα ἴσως ὁ Ἄνιος καὶ ἐκ τῆς ἀμφι ὁ Ἄμφιος κύριον καὶ ἐκ τῆς περι ὁμοίως ὁ  Πέριμος καὶ ἐκ τῆς ὑπο Ὕπιος ὁ παρὰ Ἀρριανῷ ποταμός.
urn:cts:greekLit:tlg4083.tlg001.hc:5.121|Τὸ δὲ  ξίφεϊ μεγάλῳ ἔοικε κατά τι ἐξαίρετον εἰρῆσθαι, ὡς καὶ τὸ ξίφεϊ Θρηϊκίῳ  μεγάλῳ, διὰ τό, ὡς εἰκός, εὐμέγεθες εἶναι.
urn:cts:greekLit:tlg4083.tlg001.hc:5.122|Ἡ δὲ ῥηθεῖσα κατὰ  σῶμα κληὶ̈σ διασαφεῖται μέν, ποῦ ἐστιν, ἐν τῷ κληῖ̈δα παρ’ ὦμον πλῆξεν,  ἀπὸ δ’ αὐχένος ὦμον ἐέργαθεν ἠδ’ ἀπὸ νώτου. Δοκεῖ δὲ ἀπὸ τοῦ κλείειν καὶ  συνδεῖν ὦμον καὶ αὐχένα καὶ νῶτον γίνεσθαι. διὸ καὶ πληγεῖσα καιρίως  ἀπεῖρξεν, ὅ ἐστι διεχώρισεν, ἐκ τοῦ αὐχένος τόν τε ὦμον καὶ τὸν νῶτον.
urn:cts:greekLit:tlg4083.tlg001.hc:5.123|Ὁ δὲ Ἄβας ὁμώνυμός ἐστι τῷ Ἑλληνικῷ, ἐξ οὗ οἱ κατ’ Εὔβοιαν Ἄβαντες.  Ὁ δὲ Πολύϊδος διφορεῖται παρὰ τοῖς παλαιοῖς ἔν τε διχρόνῳ καὶ διὰ διφθόγγου  δὲ ἔχων τὴν παραλήγουσαν.
urn:cts:greekLit:tlg4083.tlg001.hc:5.124|Τοῦ δὲ ὀνειροπόλου τὸ ῥῆμα οὐ κρίσιν  ὀνείρων δηλοῖ παρὰ τοῖς μεθ’ Ὅμηρον, ἀλλ’ ἢ σκῶμμα ἔχει — Ὀνειροπολεῖν  γὰρ τὸ ὡς ἐν φαντασίᾳ μάτην ἐλπιδοκοπεῖσθαι — ἢ τὸ βλέπειν ὄνειρον  σημαίνει, ὡς τὸ ὀνειροπολεῖ γὰρ καὶ καθεύδων ἱππικήν. Δῆλον δὲ ὅτι ὁ  ὄνειρος καὶ οὐδετέρως τὸ ὄνειρον λέγεται, ὡς δηλοῖ καὶ Σοφοκλῆς ἐν τῷ  τοὐμὸν ὄνειρον φρενῶν. Ὡς δὲ τοὺς ὀνείρους καὶ ὀνείρατά φαμεν, ἐν τοῖς μετὰ  ταῦτά που ῥηθήσεται. Ἀναλογία δὲ τοῦ ὀνειροπόλος κατὰ τὸ οἰωνοπόλος, ὃν  καὶ οἰωνοθέτην ὁ Σοφοκλῆς εἰπὼν οὐκ ἂν ἀλόγως ἕξει καὶ τὸν ὀνειροπόλον  ὀνειροθέτην εἰπεῖν.
urn:cts:greekLit:tlg4083.tlg001.hc:5.125|Ὅρα δὲ καὶ ὡς ἐνταῦθα φανερῶς τηλυγέτους   λέγει τοὺς μόνους ὄντας υἱοὺς πατρὶ γέροντι, τῆλε ὄντι τοῦ γεννᾶν. Εἰπὼν γὰρ  Φαίνοπος υἷε, ἄμφω τηλυγέτω, ἐπάγει ὃ δ’ ἐτείρετο γήραϊ λυγρῷ, υἱὸν δ'  οὐ τέκετο ἄλλον ἐπὶ κτεάτεσσι λιπέσθαι. τὸ μὲν οὖν ἐτείρετο γήραϊ λυγρῷ  τῆλε εἶναι τοῦ γεννᾶν δηλοῖ τὸν Φαίνοπα, ἃ συντίθησι τὸν τηλύγετον.
urn:cts:greekLit:tlg4083.tlg001.hc:5.126|Τὸ δὲ υἱὸν οὐ τέκετο ἄλλον μόνους αὐτοὺς εἶναι δηλοῖ τῷ πατρί. Τοῦ δὲ            τέκετό ἐστι καὶ ἀπαρέμφατον τεκέσθαι καὶ μετοχή, οἷον τεκομένα με μᾶτερ.  Τὸ δὲ κτεάτεσσι πλεονασμὸν ἔχει τῆς παραληγούσης. τὸ γὰρ κοινὸν κτέασιν  ἀπὸ τοῦ κτέαρ κτέατος. καὶ ἔστιν εἶδός τι μεταπλασμοῦ πρὸς ὁμοιότητα τοῦ  κύνεσσιν, ἄνδρεσσι καὶ τῶν ὁμοίων.
urn:cts:greekLit:tlg4083.tlg001.hc:5.127|Ὅτι ὁ Διομήδης τοὺς τοῦ  ῥηθέντος Φαίνοπος υἱοὺς ἀνελὼν πατρὶ γόον καὶ κήδεα λυγρὰ ἔλειπε. Καὶ  ἔστι περιπαθὴς ὁ λόγος, εἴγε τοὺς υἱοὺς ἑλὼν λύπας ἀφῆκε τῷ πατρὶ ἀντ'  αὐτῶν ἐπεί, φησίν, οὐ ζώοντε μάχης ἐκνοστήσαντε ἐδέξατο, χηρωσταὶ δὲ  τὴν κτῆσιν αὐτοῦ ἐδάσαντο, διὰ τὸ μόνους, ὡς εἴρηται, αὐτοὺς εἶναι τῷ πατρί.
urn:cts:greekLit:tlg4083.tlg001.hc:5.128|Ἦν δὲ τάγμα ἐν ταῖς πόλεσιν οἱ χηρωσταί, διοικοῦν τοὺς ἀκληρονομήτους, ἤγουν τοὺς χηρεύοντας διαδόχων, ἢ καὶ ὧν αἱ γυναῖκες ἔμενον χῆραι  καὶ τῶν ἐπιτροπευόντων δεόμεναι. οἵτινες κατὰ λόγον ἄλλον καὶ ὀρφανισταὶ  ἐκαλοῦντο ὡς ὀρφανῶν ὑπεριστάμενοι, καθὰ καὶ Σοφοκλῆς δηλοῖ. Καὶ σημείωσαι ὅπως νόμον τοῦτον ἢ ἔθος παλαιὸν πολιτικὸν τῇ ἱστορίᾳ εὐμεθόδως χάριν  πολυμαθείας ὁ ποιητὴς συνέπλεξε. Τὸ δὲ χωρίον χρησιμεύσει ποτὲ τῷ εἰς  τοιοῦτον γράφοντι ἀκληρονόμητον γέροντα. Ὀξύνεται δὲ τὸ χηρωσταί διὰ  κανόνα τοιοῦτον. τὰ εἰς τησ ῥηματικὰ ὑπὲρ δύο συλλαβὰς φύσει μακρᾷ  παραληγόμενα ὀξύνεται: βραβευτής, ἀθλητής, ποιητής, ὀρχηστής, χρυσωτής,  ἑεδνωτής, οὕτω καὶ χηρωστής. μάχεται τὸ κυβερνήτης. τὸ ἀήτης ἄλλως  γέγονεν, ἀπὸ ῥήματος εἰς μι γεγονὸς τοῦ ἄημι. τὸ παρὰ Σοφοκλεῖ, φασίν, ἐν           Ἀλεξάνδρᾳ: στείχων ἀγρώστην ὄχλον παρώνυμόν ἐστι καὶ οὐ ῥηματικόν.  Δοκεῖ δὲ ὁ χηρωστής πλεονασμὸν ἔχειν τοῦ σ1 πρὸ τοῦ τ , εἴπερ ἐκ τοῦ χηρῶ  χηρώσω γίνεται.
urn:cts:greekLit:tlg4083.tlg001.hc:5.129|Κήδεα δὲ λυγρὰ τὰς βλάβας ἔφη πρὸς διαστολὴν  ἑτέρου κήδους, τοῦ κατ’ ἀγχιστείαν δηλαδή, ὃ οὐκ ἐξ ἀνάγκης λυγρόν ἐστιν.
urn:cts:greekLit:tlg4083.tlg001.hc:5.130|Ἐν τούτοις δὲ καὶ τὸ ἐνάριξεν ἐπὶ φόνου τεθὲν διασαφεῖται, ἵνα μὴ  νοοῖτο ἀντὶ τοῦ ἐσκύλευε. Φησὶ γὰρ ἔνθ’ ὅ γε τοὺς ἐνάριξε, φίλον δ’ ἐξαίνυτο  θυμόν. εἰ δ’ ἴσως ἐπὶ σκυλευμοῦ ληφθείη ἐνταῦθα τὸ ἐνάριξεν, εἴη ἂν σχῆμα  πρωθύστερον, ἵνα λέγῃ ὅτι ἐξεῖλε ψυχήν, εἶτα ἐνάριξε. Τὸ δὲ αἴνυτο ἁπλοῦν  ὂν συντάσσεται καὶ μετὰ γενικῆς, ὡς ἐν τῷ τυρῶν αἰνύμενοι. Ἐτυμολογία  δὲ τοῦ αἴνυσθαι ἢ τὸ αἴρω, καθὰ καὶ ἀλλαχοῦ δηλοῦται, ἢ τὸ ἄνω, ἐξ οὗ τὸ  ἀνύω. ἀνυστικὸν γάρ τι καὶ τὸ ἐξαίνυσθαι, ὅπως ἂν καὶ λαμβάνοιτο.
urn:cts:greekLit:tlg4083.tlg001.hc:5.131|Ὅτι τὸ υἷας Πριάμου δύο ἔλαβε ταὐτόν ἐστι τῷ εἷλεν, ὥστε καὶ ὅτε  λέγει ὁ ποιητής, ὡς ὁ δεῖνα τὸν δεῖνα εἷλεν, οὐδὲν καινόν ἐστι νοεῖν τὸ εἷλεν  ἀντὶ τοῦ ἔλαβεν, ἐξ οὗ τὸ ἐφόνευσε κατά τινα παρακολούθησιν. Ἐνταῦθα δὲ  σημείωσαι καὶ ὅτι εἰπών, ὡς τοὺς εἰρημένους Πριαμίδας ὁ Διομήδης ἐξ ἵππων  βῆσε κακῶς ἀέκοντας, ἔπειτα δὲ τεύχεα ἐσύλα, ἐσίγησε μὲν τὸ πρᾶγμα αὐτό,  τὸν φόνον δηλαδὴ τῶν Πριαμιδῶν, τοῖς δὲ πρὸ τοῦ πράγματος καὶ τοῖς μετὰ  τὸ πρᾶγμα ἐδήλωσε καὶ αὐτό. ἔστι δὲ πρὸ τοῦ πράγματος μὲν τὸ ἐξ ἵππων  ἔβησε, μετὰ δὲ τὸ πρᾶγμα τὸ τεύχεα ἐσύλα, ὧν μέσος ὁ φόνος. καταρριφέντες  γὰρ τοῦ δίφρου ἐφονεύθησαν εἶτα ἐσκυλεύθησαν. τὴν δὲ τοιαύτην μέθοδον καὶ  παρ’ ἄλλοις ἔστιν εὑρεῖν, ὡς καὶ ἐν Ὀδυσσείᾳ, καθὰ δηλοῦσιν οἱ παλαιοί.
urn:cts:greekLit:tlg4083.tlg001.hc:5.132|Σημείωσαι δὲ καὶ ὅτι τὸ ἐξ ἵππων βῆσε ταὐτόν ἐστι τῷ ἔκβαλε  δίφρου, ὅπερ εἶπεν ἀλλαχοῦ, καὶ ὅτι τὸ πρὸ μικροῦ συλεύειν συλᾶν ἐνταῦθα            εἶπεν, ὅ ἐστι σκυλεύειν.
urn:cts:greekLit:tlg4083.tlg001.hc:5.133|Ἰστέον δ’ ἐν τούτοις καὶ ὅτι πρὸ ὀλίγου  μὲν τὸν Διομήδην φοβοῦντα τοὺς Τρῶας λέοντι εἴκασεν ἐπιτιθεμένῳ ποιμνίοις  πολλοῖς, ἐνταῦθα δέ, ὅτε τοὺς Πριαμίδας ἀναιρήσει, λέοντι παραβάλλει, ὃς ἐν  βουσὶ θορὼν ἐξ αὐχένα ἄξει πόρτιος ἠὲ βοός, ξύλοχον κάτα βοσκομενάων. Ἡ δὲ  παραβολὴ αὕτη οὐ μόνον ἐξευτελίζει τούτους τοὺς Πριαμίδας ἀλλὰ καὶ ἰδιότητα  λέοντος ἱστορεῖ. Ἔθος γὰρ τῷ λέοντι πρῶτον καταγνύειν, ὡς πολλαχοῦ δηλοῦται, τοὺς αὐχένας τοῖς τοιούτοις ζῴοις, ἵνα μὴ τοῖς κέρασιν ἀμύνοιντο, εἶτα  ἐν ἀδείᾳ ἐπικεῖσθαι αὐτοῖς.
urn:cts:greekLit:tlg4083.tlg001.hc:5.134|Ἡ δὲ πόρτις, ἀφ’ ἧς ἐν ἄλλοις ὑποκοριστικῶς ἡ πόρταξ, δηλοῖ μὲν δάμαλιν τὴν ἄρτι πορεύεσθαι δυναμένην, καθ'  ὁμοιότητά τινα τοῦ νεβροῦ. Γράφεται δέ ποτε καὶ χωρὶς τοῦ τ πόρις. ὥσπερ δὲ  τὸ πόρτιος, οὕτω καὶ τὸ βοός θηλυκῶς νοητέον, ὡς δηλοῖ τὸ βοσκομενάων.  Σημείωσαι δὲ καὶ ὅτι τὸ μὲν βοός καὶ νῦν γενικόν ἐστιν ὄνομα, τὸ δὲ πόρτις  εἰδικόν. καὶ ὅτι πάντως μὲν βοῦς ἐστι καὶ ἡ πόρτις, ὁ δὲ Ὅμηρος τὸ μὲν γενικὸν  ἐφύλαξε τῇ τελείᾳ βοί̈, τὸ εἰδικὸν δὲ ἀπεκλήρωσε τῇ ἀτελεῖ. Ξύλοχος δὲ κατ'  ἔλλειψιν τόπος ὀρεινὸς πυκνὸς ξύλοις. μυριαχοῦ δὲ ἡ τοιαύτη λέξις οὕτω  κεῖται κατὰ γένος ὡς ἐπὶ πολὺ θηλυκόν, ὅτε καὶ λείπει τὸ ὕλη, ἵνα ᾖ ξύλοχος  ὕλη, ἀφ’ ἧς καὶ θῆρες ὑληκοῖται.
urn:cts:greekLit:tlg4083.tlg001.hc:5.135|Ὅτι κεῖται καὶ ἐνταῦθα μέθοδος  προκλητικὴ τοῦ ἑξῆς νοήματος. τρεῖς γὰρ ἀδελφικὰς συζυγίας ἀνελὼν ὁ ποιητὴς  ὑπὸ τῷ Διομήδει, τοὺς μὲν ἄλλους ἀφῆκεν οὕτω κεῖσθαι, τοὺς δὲ Πριαμίδας  καὶ σκυλεύεσθαι γράφει καὶ τοὺς ἵππους δίδοσθαι ἱστορεῖ τοῖς ἑτάροις μετὰ  νῆας ἐλαύνειν. τοῦτο δὲ ποιήσας εὐθὺς ἐπισυνάπτει καὶ τὰ περὶ Πανδάρου καὶ  Αἰνείου, ἐξ ὧν λήψεται τοὺς ἀρίστους ἵππους. καὶ οὕτως εὐμεθόδως ἡ τρίτη  ξυνωρὶς τῶν Πριαμιδῶν τὴν τοῦ Αἰνείου προκαλεῖται, ταχθησομένην εὐθὺς  μετ’ αὐτήν, καὶ προγυμνασάμενος ὥσπερ ἐν ταύτῃ ὁ Διομήδης εἶτα κατὰ τῆς  τοῦ Αἰνείου ξυνωρίδος ἐπαγωνίσεται τῆς εὐγενεστέρας καὶ ἀξίας λόγου πλείονος.
urn:cts:greekLit:tlg4083.tlg001.hc:5.136|Ὅτι ἀνδρείου παραστατικὸν τὸ ἀλαπάζοντα στίχας ἀνδρῶν καὶ  τὸ βῆ δὲ ἄν τε μάχην καὶ ἀνὰ κλόνον ἐγχειάων.
urn:cts:greekLit:tlg4083.tlg001.hc:5.137|Ὅτι ἀσυνδέτως καὶ  ἐνταῦθά φησιν: εὗρε Λυκάονος υἱόν, τὴν τοῦ εὑρόντος σπουδὴν παραδηλῶν  τῷ ἐπιτρόχῳ τοῦ σχήματος.
urn:cts:greekLit:tlg4083.tlg001.hc:5.138|Ἰστέον δὲ ὡς οὐ μόνον ἀγλαὸν τὸν           Πάνδαρον ὁ ποιητὴς οἶδεν, ἀλλὰ καὶ ἀντίθεον αὐτὸν καὶ ἀμύμονά φησι καὶ  κρατερόν, ἐξαίρων τὸ τοῦ Διομήδους ἐπ’ αὐτῷ ἀρίστευμα, εἴπερ αὐτὸς τὸν  τοιοῦτον ἀναιρεῖ. ἄλλως γὰρ οὐ πάνυ ἄξιος ἐπαίνου ὁ Πάνδαρος, διὰ τὸ γένος δὲ  καὶ τὴν ἀνδρίαν οἱ ἔπαινοι. οὐ γὰρ ἑτέρως ἀντίθεος καὶ ἀμύμων ὁ, ὡς ἐδείχθη,  ἐπίορκος, ἔτι δὲ καὶ ἀνελεύθερος, ὡς καὶ μετὰ μικρὸν δειχθήσεται. Ὡς οὖν τὰ  καλὰ τῶν θυμάτων ἐχρυσοῦντο εἰς ἄγαλμα, οὕτω καὶ ὁ Πάνδαρος ἐπαίνοις  καταστέφεται εἰς σέμνωμα τοῦ Διομήδους, ὑφ’ ᾧ πεσεῖται.
urn:cts:greekLit:tlg4083.tlg001.hc:5.139|Ὅτι  ἔπαινος τοξότου τὸ ποῦ τοι τόξον ἰδὲ πτερόεντες ὀϊστοὶ καὶ κλέος, ᾧ οὔ τίς  τοι ἐρίζεται ἐνθάδε γ’ ἀνήρ, οὐδέ τις ἐν τῷ δεῖνι τόπῳ ἢ ἐν τοῖς δεῖνα σέο γ'  εὔχεται εἶναι ἀμείνων. πρὸς Πάνδαρον δὲ τὸν ἐκ Λυκίας ὁ Αἰνείας ταῦτά  φησι. Καὶ σημείωσαι ὅτι τε ἑνικῶς νῦν εἶπε τὸ τόξον, εἰωθὼς ἐν ἄλλοις καὶ πληθυντικῶς προφέρειν αὐτό. μετ’ ὀλίγα οὖν ἀγκύλα τόξα ἐρεῖ. οὕτω καὶ καμπύλον  ἅρμα οἴσετον ἑνικῶς, καὶ ἔλαυνε ἅρματα πληθυντικῶς.
urn:cts:greekLit:tlg4083.tlg001.hc:5.140|Καὶ ὅτι  Ἀττικῶς τὸ ἐρίζεται ἀντὶ τοῦ ἐρίζει φησίν, ὡς καὶ ἀλλαχοῦ τὸ διώκεται ἀντὶ  τοῦ διώκει καὶ ἄλλα δὲ μυρία τοιαῦτα, ἐφ’ ὧν Ἀττικωτέρα ἡ παθητικὴ λέξις.  Ὅρα δὲ καὶ ὅτι τὸ ἀνήρ καὶ ἐνταῦθα ἐκτείνει τὴν ἄρχουσαν. ἐν μέντοι τῷ ἀλλ'  ὅδ’ ἀνὴρ ἐθέλει καὶ ἐν ἄλλοις μυρίοις συστέλλεται.
urn:cts:greekLit:tlg4083.tlg001.hc:5.141|Ἰστέον δὲ ὅτι καὶ  ἐνταῦθα Λυκίας μέμνηται Ὅμηρος τῆς μικρᾶς τῆς περὶ Ζέλειαν, ἥτις ὥσπερ  μικρὰ Λυκία, οὕτω καὶ μικρὰ Τροία ἐλέγετο. διὸ καὶ μετ’ ὀλίγα ἄρχειν Τρώεσσι  καὶ ἡγεῖσθαι Τρώεσσι λέγεται ὁ Πάνδαρος, τοῖς Ζελειώταις δηλονότι. Οἱ  μέντοι ὑπὸ τῷ Σαρπηδῶνι Λύκιοι, ὡς καὶ προείρηται, τῆς μεγάλης Λυκίας  εἰσὶν ἔποικοι.
urn:cts:greekLit:tlg4083.tlg001.hc:5.142|Ὅτι ἀνθρώπῳ εὐδοκιμοῦντι ἐν μάχῃ ἐπιπρέπει τὸ  ὅς τις ὅδε κρατέει καὶ δὴ κακὰ πολλὰ ἔοργεν, ἐπεὶ πολλῶν τε καὶ ἐσθλῶν  γούνατ’ ἔλυσε.
urn:cts:greekLit:tlg4083.tlg001.hc:5.143|Ὅτι τὸ πρὸς τὸν Σπαρτιάτην Λυκοῦργον λεχθὲν ἐν  δισταγμῷ σεμνῶς ὑπὸ Ἀπόλλωνος τὸ δίζομαι, ἠὲ θεόν σε προσείπω ἢ βροτόν  πολλῷ πρότερον Ὅμηρος ἐνόησε. Λέγει οὖν ὁ Αἰνείας πρὸς τὸν Πάνδαρον:  ἀλλ’ ἄγε τῷδ’ ἔφες ἀνδρί, δηλαδὴ τῷ Διομήδει, βέλος, εἰ μή τις θεός ἐστι  κοτεσσάμενος Τρώεσσιν. ἔνθα καὶ γνωμικὸν κεῖται τὸ χαλεπὴ δὲ θεοῦ ἐπιμῆνις.  Ἔστι δὲ πλεονασμὸς ἐνταῦθα τῆς ἐπι προθέσεως, ὡς καὶ ἐν τῷ βοῶν ἐπιβουκόλος ἀνήρ καὶ ἐπίουρος. καὶ οὕτω μὲν εἶπεν ὁ Αἰνείας ἐνδοιάζων.
urn:cts:greekLit:tlg4083.tlg001.hc:5.144|Ὁ δὲ Πάνδαρος παραφράζων ἀφελέστερον λαλεῖ τὸ αὐτὸ νόημα, λέγων ὅτι  σάφα οὐκ οἶδα, εἰ θεός ἐστιν. εἰ δ’ ὅ γ’ ἀνὴρ Τυδέος υἱός, οὐχ’ ὅ γ’ ἄνευ θεοῦ  τάδε μαίνεται, ἀλλά τις ἄγχι ἕστηκεν ἀθανάτων, νεφέλῃ εἰλυμένος ὤμους.  Καὶ ἔστιν ὃ λέγει ὁ Πάνδαρος, ὅτι ἢ θεός ἐστιν ὁ φαινόμενος ἢ θεῖος ἀνὴρ  καὶ οὐκ ἄνευ θεοῦ ἀνδραγαθῶν. Καὶ ὅρα οἵαν γνῶσιν ὁ Διομήδης ἔφθασε σχεῖν  ὑπὸ Ἀθηνᾶς. αὐτὸς γὰρ οὐκ ἐνδοιαστικῶς οἶδεν ἐν τῷ γράμματι τούτῳ, ἀλλὰ  κρίνει θεὸν καὶ ἄνδρα, ἤγουν διακρίνει. Ἐν τοῖς τοιούτοις δὲ πιθανότητα  πλάσεως ὁ ποιητὴς ἑαυτῷ ἐπιμαρτύρεται, μονονουχὶ λέγων ὡς οὐκ ἀπιθάνως  πλάττω συνεφαπτομένους τῆς μάχης θεούς. ἰδοὺ γὰρ καὶ οἱ ῥηθέντες ἥρωες  τοιαῦτα οἴονται.
urn:cts:greekLit:tlg4083.tlg001.hc:5.145|Σημείωσαι δὲ ὅτι τὸ μαίνεται νῦν μὲν ἐπὶ ἀνθρώπου  εἶπεν ἐνθουσιῶντος εἰς μάχην, ἀλλαχοῦ δὲ δόρυ μαίνεσθαι λέγει, ψυχώσας  οἷον τὸ ὅπλον ἐκεῖ τρόπῳ ποιητικῷ. Ἰστέον δὲ ὅτι τοῦ μαίνομαι οὐκ ἔστιν  ἐνεργητικὸς ἐνεστὼς ἀσύνθετος ἐν χρήσει, ἀλλὰ μετὰ προθέσεως. ὡς γὰρ ὀχῶ  ἄλλον καὶ πορεύω ἄλλον, ὀχοῦμαι δὲ καὶ πορεύομαι ἐγώ, οὕτω καὶ ἐκμαίνω  ἄλλον, οὗ μετοχὴ τὸ τέτρωρον ἐκμαίνων ὄχον. ὁ μέντοι κατ’ ἐνέργειαν  παρακείμενος εὕρηται ἐν ἁπλότητι. μέμηνα γάρ. ὁ δὲ ἐνεργητικὸς ἀόριστος μετὰ  προθέσεως. ἐξέμηνα γάρ. Δῆλον δὲ καί, ὅτι ἐν πολλοῖς αἱ καθ’ ὑπερβολὴν  ἐπιθυμίαι κλῆσιν ἔχουσιν ἐκ τοῦ μαίνεσθαι, καὶ μάλιστα αἱ φαῦλαι. χρυσομανής  γοῦν σκώπτεταί τις καὶ οἰνομανής. καὶ ἡ ἐρωμανία δὲ τοιοῦτόν τί ἐστι καὶ  ὅσα τοιαῦτα, ἐν οἷς καὶ ὁ γυναιμανής. κεκλήρωται δὲ καὶ δούλοις ἐντεῦθεν           κλῆσις. Μάνης γὰρ δουλικὸν ὄνομα παρὰ τοῖς παλαιοῖς, ἐξ οὗ μετῆκται καὶ  εἴς τι παικτικὸν χαλκοῦν πρόσωπον, ὃ καὶ αὐτὸ Μάνην ἐκάλουν. ἐκ τοιαύτης δὲ  μανίας πέπαικται καὶ ἡ μανιόκηπος γυνή, ἤγουν ἡ περὶ μίξεις μεμηνυῖα.  κῆπος γὰρ νῦν τὸ ἐπείσιον.
urn:cts:greekLit:tlg4083.tlg001.hc:5.146|Τοῦ δὲ εἰλυμένος πρωτόθετον τὸ εἰλῶ,  ἐξ οὗ εἰλύω, ἀφ’ οὗ ἐν συνθέσει τὸ ἐπειλύω. οὕτω καὶ ἐκ τοῦ καλῶ καλύω,  ὅθεν τὸ κλύω.
urn:cts:greekLit:tlg4083.tlg001.hc:5.147|Τὸ δὲ ἀλλά τις ἄγχι ἕστηκεν ἀθανάτων, ἤτοι  θεῶν, ἀγχίθεον τὸν Διομήδην ὑποδηλοῖ. Ἐνταῦθα δὲ ὅρα καὶ ὅτι διαφέρει  τὸ ἄγχι ἑστάναι διαλελυμένως καὶ τό, ὡς προεγράφη, ἀγχηστῖναι ὄϊς, συνθέτως,
urn:cts:greekLit:tlg4083.tlg001.hc:5.148|καὶ ὅτι ἐφιέναι λέγει τὸ ἐκ τόξου βέλος ἐπιπέμπειν. Καὶ ἔστι κυρία ἡ  λέξις. φησὶ γοῦν ἔφες ἀνδρὶ βέλος καὶ ἤδη γὰρ ἀριστήεσσιν ἐφῆκα. ἐκ  τούτου δὲ μεταφορικῶς καὶ ἐφίημι τὸ ἐντέλλομαι καὶ ἐφετμὴ ἡ ἐντολή καὶ ἡ  ἐπὶ ἐκκλήτου δὲ ἔφεσις καὶ ὁ ἐφέτης ἐντεῦθεν ὥρμηνται.
urn:cts:greekLit:tlg4083.tlg001.hc:5.149|Τοῦ δὲ  κοτεσσάμενος αἰτίαν ἀποδιδοὺς ἐπήγαγεν ἱρῶν μηνίσας, ἤγουν ἕνεκεν  θυμάτων ὀργισθείς. οἶδε γὰρ ὁ μῦθος, ὡς καὶ προδεδήλωται, τὰ δαιμόνια καὶ  εὐχωλῆς ἐπιμεμφόμενα καὶ ἑκατόμβης ἢ μηδ’ ὅλως ἢ κακῶς τυθείσης. Ὅρα  δὲ καὶ ὅτι τὸ παρὰ τοῖς ὕστερον ἐγκοτῆσαι κοτέσασθαι λέγει, καὶ ὅτι ἐν τῷ  κοτεσσάμενος καὶ μηνίσας ταὐτὰ οἶδε κότον καὶ μῆνιν. καὶ ὧδε μὲν ταῦτα.  Ὁ δὲ Διομήδης οὕτως, ὡς ἐρρέθη, ἀμφιγνοηθεὶς γνωρίζεται ὅμως ἀπὸ τῶν            ἵππων. τάχα γὰρ ἐξαιρέτους αὐτοὺς εἶχεν, οἷα φίλιππος. ἔτι δὲ γινώσκεται  καὶ ἀπὸ τῆς ἀσπίδος καὶ τῆς περικεφαλαίας.
urn:cts:greekLit:tlg4083.tlg001.hc:5.150|Φησὶ γοῦν ὁ Πάνδαρος,  ὡς Τυδείδῃ μιν ἔγωγε δαί̈φρονι πάντα ἐί̈σκω, ἀσπίδι γινώσκων αὐλώπιδί  τε τρυφαλείῃ, ἵππους τε εἰσορόων. Καὶ σημείωσαι ὅτι τοῦτο ἔοικεν εἶναι, ὡς  καὶ προείρηται, τὸ ἐκ τῆς κόρυθος αὐτοῦ καὶ τῆς ἀσπίδος ἀκάματον πῦρ, ἡ  λαμπρότης δηλονότι τῶν ὅπλων, ἀφ’ ἧς διάδηλός ἐστι. Πάνυ γὰρ λαμπρὸν  παράσημον καὶ ἡ αὐλῶπις, ὑπερανεστηκυῖα, γεγανωμένη, καὶ ἡ τρυφάλεια  προλάμπουσα συχνοῖς ἀστεροειδέσι φάλοις. Τὸ δὲ πάντα περιττεύει κἀνταῦθα.  δῆλον γὰρ ὅτι ὁ ἐξ ἵππων καὶ ὅπλων εἰκαζόμενος πῃ γνωρίζεται καὶ οὐ κατὰ  πάντα. Ὅρα δὲ καὶ ὅπως δυνάμενος εἰπεῖν ὁ ποιητὴς ἀσπίδι τρυφαλείῃ τε ἵπποις τε οὐκ ἐποίησεν οὕτω, ἀλλὰ τὸ ἵπποις τε περιέφρασεν εἰς τὸ ἵππους τε  εἰσορόων, ἵνα ἐκφύγῃ τὸ τῶν συχνῶν πτώσεων ὁμοειδές.
urn:cts:greekLit:tlg4083.tlg001.hc:5.151|Ὅτι δὲ  τρυφάλεια μὲν πρὸς διαστολὴν ἀφάλου, ἡ ἔχουσα τρεῖς φάλους, τοὺς πολλαχοῦ  δηλουμένους, ἵνα ᾖ τρίφαλος, καὶ τροπῇ τοῦ ι εἰς υ τρύφαλος ἀνάπαλιν πρὸς τὸ  δύφρος δίφρος καὶ τὰ κατ’ αὐτό, περὶ ὧν καὶ προείρηται, αὐλῶπις δὲ ἡ λήγουσα  εἰς ὀξὺ τῷ αὐλίσκῳ, εἰς ὃν ὁ λόφος ἐνίεται, δηλοῦται καὶ ἐν ἄλλοις. Ἰστέον δὲ  ὅτι τε τὸ γινώσκων φύσει μακρὸν ἔχει τὸ κατάρχον δίχρονον μετὰ τὴν ἀπέλευσιν  τοῦ γ ἐκ τοῦ γιγνώσκων. ὃ δὴ γέγονε καὶ ἐν τῷ γίγνεται γίνεται, καὶ ἐν τῷ  ἰχώρ, ὡς προεγράφη, καὶ ἐν τῷ ἀρητήρ, ἐκ τοῦ ἴσχω καὶ ἐκ τοῦ ἀρνός, καὶ  ὅτι ⟨ἐν τῷ⟩ αὐλώπιδι τρυφαλείῃ δύο ἐπίθετα ἀντὶ ἑνὸς κεῖνται προσηγορικοῦ  τοῦ κυνέῃ, καὶ ὅτι ἄφαλος μὲν ἐν χρήσει κεῖται, οὐ μὴν καὶ τρύφαλος. τρυφάλη            δέ ἐστιν, ὡς εἰκός, ἐξ οὗ τρυφάλεια.
urn:cts:greekLit:tlg4083.tlg001.hc:5.152|Ἐν τούτοις δὲ πρὸς ἀναλογίαν  τοῦ διζήμενος κεῖται καὶ τὸ κιχήμενος, οἷον βέλος ὠκὺ κιχήμενον, ἤγουν  ἐπελθόν, ἁψάμενον.
urn:cts:greekLit:tlg4083.tlg001.hc:5.153|Ὅτι ἀδρανῆ βλάβην φράζει τὸ καί μιν  ἔγωγ’ ἐφάμην Ἀϊδωνῆϊ προϊάψειν, ἔμπης δ’ οὐκ ἐδάμασα. Ὁ δὲ δεινὸν  ἄρχοντα ὑφορώμενος εἴποι ἂν εὐθυβόλως τὸ θεός νύ τίς ἐστι κοτήεις. ὁ  Πάνδαρος δὲ ταῦτά φησιν, ὅτε βαλὼν τὸν Διομήδην οὐκ ἔβλαψεν.
urn:cts:greekLit:tlg4083.tlg001.hc:5.154|Ὅτι φίλιππος κατὰ τὸν Διομήδην εἶναι δοκεῖ καὶ ὁ Πάνδαρος. διό φησιν ἀλλά  που ἐν μεγάροισι Λυκάονος ἕνδεκα δίφροι καλοί, πρωτοπαγεῖς, νεοτευχέες,  ἀμφὶ δὲ πέπλοι πέπτανται, παρὰ δέ σφιν ἑκάστῳ δίζυγες ἵπποι ἑστᾶσι, κρῖ  λευκὸν ἐρεπτόμενοι καὶ ὀλύρας. Εἰ δὲ καὶ ἀμφότεροι φίλιπποι, ἀλλ’ ὅρα  διαφοράν. Διομήδης μὲν γὰρ εἰς χρῆμα στρατιωτικὸν δεῖται τῶν ἵππων καὶ εἰς  τοῦτο φιλεῖ τὸ ζῷον. διὸ καὶ τοὺς ἀλλοτρίους καὶ ταῦτα ἐπ’ ἀλλοδαπῆς περιποιεῖται, οἷον τοὺς τοῦ Δάρητος καὶ τοὺς τῶν δύο Πριαμιδῶν καὶ τοὺς τοῦ  Αἰνείου καὶ τοῦ Ῥήσου, καὶ οὐ φείδεται οὐδὲ τῆς εἰς αὐτοὺς δαπάνης. Πάνδαρος  δὲ ὡς κτῆμα τούτους αὐχεῖ καὶ οἴκοι ἀποθέτους φυλάττει διὰ φειδωλίαν, ὡς  ἂν μὴ δαπανᾷ πολλὰ εἰς αὐτοὺς ἐν τῇ Τρωϊκῇ πολιορκίᾳ.
urn:cts:greekLit:tlg4083.tlg001.hc:5.155|Λέγει  γοῦν αὐτός, ὅτι μάλα πολλὰ γέρων αἰχμητὰ Λυκάων ἐρχομένῳ μοι ἐπέτελλεν  ἵπποις καὶ ἅρμασιν ἐμβεβαῶτα ἀρχεύειν Τρώεσσι κατὰ κρατερὰς ὑσμίνας.  ἀλλ’ ἐγὼ οὐ πιθόμην, ἦ τ’ ἂν πολὺ κέρδιον ἦεν, ἵππων φειδόμενος, μή μοι  δευοίατο φορβῆς, ἀνδρῶν εἰλομένων, εἰωθότες ἔδμεναι ἄδην. Οὕτω παρὰ τὸ  δέον ἀνελεύθερος καὶ κατὰ παλαιὰν κωμῳδίαν εἰπεῖν φειδός, ἤγουν φειδωλός,  δαπάνης ὁ Πάνδαρος, καίτοι μυριάδων πολιορκουμένων μὲν ὁμοίως αὐτῷ,  διοικονομουμένων δὲ τὴν ἱππικήν, ὡς ἐξῆν. Τάχα δὲ καὶ ψευδόμενος ἀλαζονεύεται           κατὰ Λαπίθην εἰπεῖν κωμικῶς. Λέγεται γάρ, φασί, σκωπτικῶς Λαπίθης ὁ  αὐχηματίας παρὰ τὸ τοὺς λαοὺς εἰς ὄπιν ἄγειν καὶ ἐπιστροφήν, οἷς πείθει τινὰς  περιαυτολογούμενος. Ὃ δὴ φαίνεται ποιῶν καὶ ὁ Πάνδαρος. τί γὰρ ἔδει  ἅρματος καὶ ἵππων τῷ τοξότῃ; διὸ οὐδὲ εἶπεν αὐτοῦ εἶναι τοὺς ἵππους, ἀλλὰ  μέσως εἶπε καὶ ἀμφιβόλως, ὡς ἐν μεγάροισι Λυκάονος τοῦ πατρὸς αὐτοῦ  ἕνδεκα δίφροι. Σημείωσαι οὖν ὡς τῷ Διομήδει μὲν ἀρετή ἐστι τὸ φίλιππον,  τῷ δὲ Πανδάρῳ ψόγος, εἴγε φειδόμενος δαπάνης τὴν ἑαυτοῦ ἀσφάλειαν προί̈εται  καί, ὡς οἱ παλαιοί φασιν, ἀναλωμάτων φειδοῖ τοῦ συμφέροντος ἀμελεῖ καὶ  τοὺς δίφρους, ὡς πρὸς ἀνάθεσιν, ἀχράντους φυλάττει.
urn:cts:greekLit:tlg4083.tlg001.hc:5.156|Σημείωσαι δὲ  καὶ ὅτι τὸ νεοτευχέες δίφροι διασάφησίς ἐστι τοῦ πρωτοπαγεῖς, ὃ συντελεῖ τι  διὰ τῆς ἐκ τοῦ πήσσω παραγωγῆς εἴς τε τὸ πηκτὸν ἅρμα τὸ καὶ κολλητὸν  καὶ εἰς τὸ πηκτὸν ἄροτρον, καὶ ὅτι πέπλος οὐ τὸ ἱμάτιον οὐδ’ ἐνταῦθα, ἀλλὰ  ὕφασμά τι σινδονοειδές, καταπεταννύμενον τῶν δίφρων εἰς ἀποσόβησιν καπνοῦ  καὶ κόνεως καὶ τῶν τοιούτων. καὶ τάχα ἐκ τοῦ πεπτᾶσθαι πέπλοι λέγονται.
urn:cts:greekLit:tlg4083.tlg001.hc:5.157|Διὸ καὶ ὁ ποιητὴς ὡς ἐν τρόπῳ ἐτυμολογίας παρέθετο τὰς λέξεις,  εἰπὼν ἀμφὶ πέπλοι πέπτανται, ὃ δηλοῖ τὸ ἐξήπλωνται, μετενεχθὲν ἀπὸ τῶν  πετομένων ζῴων, ἵνα ᾖ ἐκ τοῦ ποτῶ ποτήσω, καὶ Δωρικῶς ποτάσω, ἐξ οὗ            ποτανόν τὸ πτηνόν, πεπότανται καὶ ἐν συγκοπῇ πέπτανται, ἢ καὶ ἀπὸ τοῦ  πετάσω μέλλοντος πεπέτανται καὶ πέπτανται. τοῦ δὲ πετάσω δοκεῖ προϋπάρχειν ὁ πετάζω ἐνεστώς, ἐξ οὗ καὶ καταπέτασμα καὶ παραπέτασμα Μηδικόν.  Δίζυγες δὲ ἵπποι ἀντὶ τοῦ ἀνὰ δύο εἰς ἕκαστον ζυγόν, ὡς εἶναι τοὺς τοῦ Πανδάρου  ἵππους κβʹ.
urn:cts:greekLit:tlg4083.tlg001.hc:5.158|Τὸ δὲ κρῖ ἀποκοπὴν ἔπαθεν οὐκ ἐκ τῆς κριθῆσ — ἦν γὰρ  ἂν θηλυκὸν καὶ αὐτό, καθὰ καὶ ἡ κριθή — , ἀλλ’ ἐκ τοῦ κρίμνον οὐδέτερον.  Λευκὸν δὲ αὐτὸ εἶπεν, ὡς μέν τινες οἴονται, πρὸς ἀντιδιαστολὴν μελαίνης τινὸς  τὴν ἐπιφάνειαν κριθῆς, ὁποῖαι πολλαχοῦ γίνονται, μάλιστα δὲ πρὸς σύγκρισιν  σίτου. ἐκεῖνος γὰρ οὐ τοιοῦτος. Ἰστέον δὲ ὅτι οὐχ’ οὕτω παρ’ Ὁμήρῳ φαίνεται  οὐδέτερον εἶναι τὸ κρῖ ἐκ τοῦ λευκόν, ὡς ἐκ τοῦ εὐρυφυές, ὅπερ ἐν Ὀδυσσείᾳ  κεῖται. Κρῖ μὲν γὰρ λευκὸν κατὰ τὸν Τεχνικόν ἐστι καὶ ἐν θηλυκῷ γένει  νοῆσαι Ἀττικώτερον, οἷον κρῖ λευκήν, κατὰ τὸ ἀρχὴν δωρητόν, οὐκ αἰτητόν,  καὶ κατὰ τὸ κλυτὸς Ἱπποδάμεια καὶ ὅσα τοιαῦτα. κρῖ δὲ εὐρυφυὲς θηλυκῶς  εἰπεῖν ἐσχηματίσθαι οὐκ ἂν ἐξερεύξεταί τις. Αἱ δὲ ὀλύραι σπόριμον μέλαν,  μικρότερον τοῦ λεγομένου βίκου καὶ τοῦ ὀρόβου. καὶ φυλάσσει μέχρι καὶ νῦν           τὴν κλῆσιν παρά τισι τῶν παραθαλασσίων ἐποίκων τῆς μεγάλης Λυκίας. Τὸ δὲ  ἐρέπτεσθαι ἀλόγοις ζῴοις οἰκεῖον, ἃ ἐκ τῆς ἔρας ἐσθίουσιν. ἐπ’ αὐτῶν δέ, ὡς  καὶ μετ’ ὀλίγα εἰρήσεται, καὶ ἡ φορβή λέγεται κατὰ ὀνοματοποιί̈αν, ὡς ἐπὶ  ἀνθρώπων κυρίως ἡ ἐδωδή καὶ ἡ ἐδητύς καὶ ἡ βρώμη. Ὅτι δὲ τὸ ἐρέπτεσθαι  καὶ ἐρέπτειν ἐνεργητικῶς λέγεται καὶ ὅτι καὶ ἑτεροίαν τινὰ σημασίαν ἔχει,  φανεῖται ἐν τῷ κόνιν δ’ ὑπέρεπτε ποδοῖϊν.
urn:cts:greekLit:tlg4083.tlg001.hc:5.159|Ἰστέον δὲ ὅτι καὶ τὸ  ἔδειν ἐπὶ ἵππων λέγεται, ὡς δῆλον ἐκ τοῦ εἰωθότες ἔδμεναι. Ἔνθα σημείωσαι  καὶ ὅπως ἐπὶ ἵππων τὸ εἰωθέναι τίθησιν, ὡς καὶ ἐν τῷ εἰωθὼς λούεσθαι  ποταμοῖο. καίτοι κυρίως ἐπὶ ἀνθρώπων τὸ ἐθίζεσθαι. ὅθεν καὶ αἱ ἠθικαὶ  ἀρεταὶ παρονομάζονται, ὡς οἱονεὶ ἐθικαί τινες οὖσαι.
urn:cts:greekLit:tlg4083.tlg001.hc:5.160|Τὸ δὲ γέρων  Λυκάων ἀφροσύνην κατηγορεῖ τοῦ Πανδάρου, εἰ μήτε ὡς γέροντι μήτε ὡς  πατρὶ ἐπείσθη ἐκείνῳ, καὶ ταῦτα οὐχὶ ἁπλῶς παραινοῦντι ἀλλὰ μάλα πολλὰ  ἐπιτέλλοντι. ὅρα οὖν οἷα πάσχει ὁ ἀγαθῷ πατρὶ ἀπειθῶν. Τὸ δὲ αἰχμητὰ  Λυκάων ἀνόμοιον τῷ πατρὶ δείκνυσι τὸν Πάνδαρον, εἴπερ αἰχμητὴς μὲν  ἐκεῖνος, αὐτὸς δὲ τοξότης. διὸ καὶ ἐκείνῳ μᾶλλον οἰκεῖοι οἱ ἵπποι ἤπερ τῷ  Πανδάρῳ, τῷ ἄλλως προσήκοντι καὶ κατὰ τέχνην πατρῴζειν, ὡς ἔθος ἐπεπόλαζε  καὶ τότε πολλαχοῦ, καθὰ δηλοῖ καὶ Ἡρόδοτος, ὃ καὶ ἀλλαχοῦ δηλοῦται.  αὐλητέω γάρ, φησίν, αὐλητὴς ἐγίνετο καὶ ἐπὶ ἄλλων ὁμοίως.
urn:cts:greekLit:tlg4083.tlg001.hc:5.161|Τὸ δὲ  ἐμβεβαῶτα ἐπὶ ἅρματος κυριολεκτεῖται, ἐφ’ οὗ ἐμβέβηκέ τις τῷ δίφρῳ. ἐξ  αὐτοῦ δὲ ὡς ἐκ μέρους καὶ ἐπὶ ἵππων νοηθήσεται. ἄλλως γὰρ οὐκ ἂν ἐμβαίνειν  τις ἵπποις ἐρεῖ, ἀναβαίνειν δὲ ἐπὶ ἵππους ἢ ἵππων ἐπιβαίνειν. ἔχεται δὲ τοῦ  τόπου τούτου καὶ τὰ πρὸ μικροῦ ῥηθέντα, τὸ ἐξ ἵππων βῆσε, καὶ ἔκβαλε  δίφρου.
urn:cts:greekLit:tlg4083.tlg001.hc:5.162|Τοῦ δὲ ἀρχεύειν, ὃ παράγωγόν ἐστιν ἐκ τοῦ ἄρχω, χρῆσις  καὶ ἀλλαχοῦ.
urn:cts:greekLit:tlg4083.tlg001.hc:5.163|Ἐν δὲ τῷ πολὺ κέρδιον ἦν ὅρα ὅπως ὁ Ἐπιμηθεὺς  οὐδὲν συντελεῖ τῷ Πανδάρῳ, νοοῦντι μὲν ἄρτι ὀψέ ποτε τὸ δέον, μὴ ἔχοντι δὲ  τοῦ λοιποῦ διορθώσασθαι.
urn:cts:greekLit:tlg4083.tlg001.hc:5.164|Τὸ δὲ εἰλομένων ταὐτόν ἐστι τῷ εἰλουμένων. διφορεῖται γάρ, ὁποῖον καὶ τὸ στερούμενος στερόμενος, καὶ ἐπιμελούμενος ἐπιμελόμενος. Τὸ δὲ ἄδην ἀντὶ τοῦ δαψιλῶς, περὶ οὗ καὶ προγέγραπται,   Νικίας μὲν ψιλοῖ, διπλασιάζων τὸ δ διὰ τὸ μέτρον, ὁμοίως τῷ κύον ἀδδεές,  Ἀρίσταρχος δὲ δι’ ἑνὸς δ καὶ βραχέως καὶ δασέως. δασύνει δὲ ὁ αὐτὸς καὶ τὸ  ἅδε δ’ Ἕκτορι μῦθος ἀπήμων, καὶ τὸ ἅδος τέ μιν ἵκετο θυμόν, ἀντὶ τοῦ  κόρος, καὶ τὸ Ἅδωνις. καὶ τοῦτο γάρ, φησί, παρὰ τὸ ἥδω. τὸ μέντοι ἀδολέσχης  ψιλοῖ. φασὶ δὲ καὶ τὸ ἁδράφαξυς δασύνεσθαι. Ἔστι δὲ εἶδος λαχάνου, τὸ  κοινῶς χρυσολάχανον, ὅπερ ἡ πλείων χρῆσις διὰ τοῦ τ ἀτράφαξυν λέγει, ὡς καὶ  ὁ Κωμικὸς δηλοῖ ἐν τῷ ψευδατραφάξυος πλέα. Σκοπητέον δ’ ἐν τοῖς  εἰρημένοις, εἰ καὶ τὸ ἁδεῖν, ὅ ἐστιν ἀρέσκειν, δασύνεται ἀπὸ τοῦ ἥδειν. δοκεῖ  γὰρ καὶ αὐτὸ δασεῖαν ἔχειν, ὡς δηλοῖ καὶ ἡ αὐθάδεια, νοουμένη ὡς οἷον αὐτοαρέσκεια.
urn:cts:greekLit:tlg4083.tlg001.hc:5.165|Σημείωσαι δὲ καὶ ὅτι ἐκ τοῦ ἔδμεναι ἄδην τὸ ἀδηφαγεῖν  καὶ ὁ ἀδηφάγος ἐπενοήθη παρὰ τοῖς ὕστερον, καὶ ὅτι καθὰ τὸ ἐρέπτεσθαι,  ἀφ’ οὗ μεταφορικῶς παρῆκται τὸ ἐρείπτω καὶ ἀνερείπτω, οὕτω καὶ τὸ φέρβω            ἐπὶ ἀλόγων, ὡς καὶ τὸ ἔδειν, καθὰ εἴρηται. διὸ καὶ φορβάδες ἵπποι κοινότερον  ἀπ’ αὐτοῦ, καὶ φορβή ἡ τούτων τροφή, ἐπεὶ καὶ φορβὰς γῆ παρὰ τῷ Σοφοκλεῖ,  καὶ φορβὰς δὲ γυνή κωμικῶς ἡ πολλοῖς ὁμιλοῦσα τροφῆς χάριν. Προϋπάρχει  δέ, ὥσπερ τοῦ φερεσβίου τὸ φέρειν βίον, κατὰ τὸ ῥᾷστα τὸν βίον φέρει,  οὕτω καὶ τοῦ φέρβειν. ζῳογόνον γὰρ ἡ φορβή, ὡς προσφερὴς καὶ αὐτὴ τῷ βίῳ,  ἧς παράγωγον κατά τινας καὶ ἡ φορβειά, ἤγουν τὸ καὶ περιστόμιον καὶ στόμιον,  Ῥωμαϊκῶς δὲ εἰπεῖν καπίστριον, ἵνα ᾖ, ὥσπερ ἀρή ἡ ἀπειλή καὶ ἐπενθέσει  τῆς ει διφθόγγου ἀρειή, οὕτω καὶ φορβή φορβειά, ὅθεν καὶ ὁ παρὰ τῷ Κωμικῷ  ἐμπεφορβειωμένος. οὐ χρὴ δὲ ἀγνοεῖν ὅτι τὴν φορβειὰν οἱ παλαιοὶ καὶ  παρὰ τὸ φέρειν βίᾳ φασίν. Ὀξύνεται δὲ ἡ φορβή κανόνι τοιούτῳ: τὰ εἰς η λήγοντα θηλυκὰ μετὰ συμφώνου, τῷ ο παραληγόμενα, ὀξύνεται, ἐὰν ἀπὸ  ῥήματος γίνεται τῷ ε μόνῳ παραληγομένου, οἷον στρέφω στροφή, τρέπω τροπή,  τρέφω τροφή, ῥοπή, σπονδή, νομή, ὁλκή, πλοκή. οὕτω καὶ φορβή. Τὸ πόρπη  παρὰ τὸ πείρω γίνεται, ὅπερ οὐ μόνῳ τῷ ε παραλήγεται. διὸ καὶ βαρύνεται.
urn:cts:greekLit:tlg4083.tlg001.hc:5.166|Ὅτι τὸν πεζὸν ἀντιδιαστέλλων τῷ ἱππότῃ φησὶν ὣς λίπον, τοὺς  ἵππους δηλαδή, ἀτὰρ πεζὸς εἰς Ἴλιον ἦλθον. Καὶ ἀλλαχοῦ πεζοί θ’ ἱππῆές  τε. Ὅτε μέντοι εἴποι τὸν Ἀχιλλέα νηυσὶ μὲν τόσας πόλεις ἑλεῖν, πεζὸν δὲ  τόσας, τότε τῷ πλέοντι ἀντιδιαστέλλει τὸν πεζόν. Ἔστι γὰρ καὶ ἡ ναῦς ἅρμα  οἷον θαλάσσης, μᾶλλον δὲ ἁλὸς ἵππος, ὡς ἐν Ὀδυσσείᾳ λέγεται.
urn:cts:greekLit:tlg4083.tlg001.hc:5.167|Ὅτι ἀχρηστίαν τόξου κατηγορεῖ τὸ τόξοισι πίσυνος, τὰ δέ μ’ οὐκ ἂρ ἔμελλεν            ὀνήσειν. Ἐκ τοῦ πείθω δὲ ὁ πίσυνος, γράφεται δὲ διὰ τοῦ ι , ὃν λόγον καὶ ὁ  θίασος, ἐκ τοῦ θειάζω γεγονώς, ἔτι δὲ καὶ ὁ πιθανός, ἐκ τοῦ πείθω παραχθείς.  Συρακουσίων δέ, φασί, γλώσσης ὁ πίσυνος.
urn:cts:greekLit:tlg4083.tlg001.hc:5.168|Ὅτι σύντομος παρίσωσις  καὶ ἐνταῦθα τὸ Τυδείδης τε καὶ Ἀτρείδης, ὡς καὶ πρὸ μικροῦ τὸ ζώοντε  μάχης ἐκνοστήσαντε. τοιοῦτον καὶ μετ’ ὀλίγα τὸ οἷοι Τρώϊοι ἵπποι ἐπιστάμενοι, καὶ τὸ φράζεο καὶ χάζεο, καὶ τὸ ἐς δ’ ὄχεα φλόγεα.
urn:cts:greekLit:tlg4083.tlg001.hc:5.169|Ὅτι  ἀτρεκὲς αἷμα τὸ ἀληθὲς καὶ μὴ ψεῦδον τὴν ὄψιν κατὰ τὰ ἐρυθροβαφῆ, ἃ φορήματα ἦσαν Λακώνων, ἐπικρύπτοντα τὴν ἐν πολέμῳ ῥύσιν τοῦ αἵματος. Χρῆσις  δὲ αὐτοῦ τὸ ἀτρεκὲς αἷμ’ ἔσσευα, ὅ ἐστιν ἐκίνησα, βαλών, ἤγειρα δὲ μᾶλλον, ἤτοι ἠρέθισα, παρώξυνα.
urn:cts:greekLit:tlg4083.tlg001.hc:5.170|Ὅτι ὥσπερ ἀλλαχοῦ τὸ ἀνάσσειν δοτικῇ συνέταξεν, οἷον πάντεσσι δ’ ἀνάσσειν, οὕτως ἐνταῦθα τὸ ἄρχειν  καὶ τὸ ἡγεῖσθαι. Φησὶ γὰρ ἀρχεύειν Τρώεσσι, καὶ ἡγεόμην Τρώεσσι  φέρων χάριν καὶ ἑξῆς. Ἔνθα ὅρα ὡς ταὐτόν ἐστιν εἰπεῖν χάριν καὶ ἦρα καὶ  ἐπίηρα. ὃ γοῦν ἐν ἄλλοις εἶπεν ἦρα φέρων καὶ μητρὶ φίλῃ ἐπίηρα φέρων,  ἐνταῦθα οὕτω φράζει φέρων χάριν Ἕκτορι δίῳ. Ἐν δὲ τῷ ἡγεόμην Τρώεσσι  λέγοι ἄν, ὡς καὶ προδεδήλωται, Τρῶας τοὺς ἐν τῇ μικρᾷ Λυκίᾳ.
urn:cts:greekLit:tlg4083.tlg001.hc:5.171|Κεῖται δ’ ἐνταῦθα καὶ Ἴλιος ἐρατεινή, καθά που καὶ Λακεδαίμων. Ἔστι δὲ  ἐν τῷ χωρίῳ τούτῳ μαθεῖν καὶ ὅτι ἀφεὶς ὁ Πάνδαρος ἑαυτὸν μέμφεσθαι κατὰ  τῶν τόξων τρέπει τὴν ὀργήν, βαρβαρικῶς θυμομαχῶν κατὰ τῶν οὐδὲν αἰτίων.
urn:cts:greekLit:tlg4083.tlg001.hc:5.172|Καί φησιν, ὅτι κακῇ αἴσῃ ἀπὸ πασσάλου ἀγκύλα τόξα ἤματι τῷ  ἑλόμην, ὅτε εἰς Ἴλιον Τρώεσσιν ἡγεόμην.
urn:cts:greekLit:tlg4083.tlg001.hc:5.173|Καὶ τῷ Διὶ̈ μὲν ἀνασχεῖν  οὐδὲ νῦν ἐθέλει χεῖρας, ὡς ὁ Αἰνείας παρῄνεσεν, ἀπειλεῖται δὲ τοῖς τόξοις δύο  ποινάς, κλάσιν τε καὶ καῦσιν, λέγων ὡς εἰ νοστήσω καὶ ἐσόψομαι ὀφθαλμοῖσι  πατρίδ’ ἐμὴν ἄλοχόν τε καὶ ὑψερεφὲς μέγα δῶμα, αὐτίκ’ ἔπειτ’ ἀπ’ ἐμεῖο           κάρη τάμοι ἀλλότριος φώς, εἰ μὴ ἐγὼ τάδε φαεινῷ ἐν πυρὶ θείην, χερσὶ  διακλάσας. ἀνεμώλια γάρ μοι ὀπηδεῖ.
urn:cts:greekLit:tlg4083.tlg001.hc:5.174|Σημείωσαι δὲ ὅτι τὸ ἀπὸ  πασσάλου ἐνταῦθα μὲν πραγματικῶς εἴρηται, ὡς τῶν ἡρωϊκῶν προσώπων  ἁπλούστερον οὕτω πολλὰ σκεύη κρεμώντων, καθὰ καὶ τὸ τοῦ Τηλεμάχου  ἱμάτιον, καί τινος δὲ ἐν Ὀδυσσείᾳ κιθάρα ἐκρέματο. Ἡ δὲ ὕστερον παροιμία  ἐπὶ πραγμάτων ἄλλως τὸ νόημα ἔθετο, λέγουσα πασσάλῳ μὲν ἀνακρεμάσαι τὸ  ἀμελῆσαι, ἀπὸ πασσάλου δὲ λαβεῖν τὸ ἐπιμεληθῆναι. ὁποῖον δή τι καὶ παρ'  Εὐριπίδῃ τὸ ξυστὸν δ’ ἐπὶ πασσάλῳ. ἔχει δέ τινα πρὸς ταῦτα ὁμοιότητα καὶ  Ἡσιόδου τὸ ὑπὲρ καπνοῦ θεῖναι πηδάλιον. Ὡς δὲ καὶ πάσσαξ ὁ πάσσαλος  λέγεται καθ’ ὑποκορισμόν, ἡ κωμῳδία οἶδε. Ἰστέον δὲ καὶ ὅτι γλῶσσά τις  φέρεται κυνδάλους λέγειν τοὺς πασσάλους καὶ κυνδαλοπλίτας τοὺς πασσαλίσκους, ὅθεν καὶ παιδιά τις διὰ πασσάλων γινομένη κυνδαλισμός ἐλέγετο.
urn:cts:greekLit:tlg4083.tlg001.hc:5.175|Τὸ δέ: καὶ ἐσόψομαι πατρίδα καὶ ἄλοχον καὶ λαμπρὸν οἶκον, λόγος  ἐστὶν ἤθους ἀφελοῦς. τοιοῦτον γὰρ τὸ ἐν δεινοῖς παραπλέκειν τῷ λόγῳ τὰ  φίλτατα.
urn:cts:greekLit:tlg4083.tlg001.hc:5.176|Τὸ δὲ ὑψερεφές, ὅτε τὸ μέτρον ἀπαιτεῖ πρὸς ἀλλοῖον δάκτυλον,  ὑψηρεφές γράφεται.
urn:cts:greekLit:tlg4083.tlg001.hc:5.177|Ὅρα δὲ τὸ ἀλλότριος φώς ἀντὶ τοῦ πολέμιος,  ὃ δηλοῖ μεγάλην δυστυχίαν, ἐὰν ὁ Πάνδαρος μετὰ τὴν τοῦ πολέμου λύσιν τοῦ  Τρωϊκοῦ τοιοῦτον πάθῃ ἐν τῇ πατρίδι κακόν. Ὅρα δὲ καὶ ὡς ἐξέφυγεν ὁ  ποιητὴς παιγνιώδη παρήχησιν ἐν τῷ ἀλλότριος φώς, οἷα δυνάμενος μέν,  εἴπερ εἵλετο, μὴ θελήσας δέ, παρηχῆσαι ἐκ φωτός ἀνδρός καὶ φωτός πυρός,  ἀλλὰ μόνον φαεινὸν πῦρ εἰπών.
urn:cts:greekLit:tlg4083.tlg001.hc:5.178|Τὸ δὲ διακλάσας ὠνοματοπεποίηται,  καὶ ἔστι λειότερον ἤπερ ἡ θραῦσις. Οὕτω δὲ καὶ τὸ λακεῖν καὶ τὸ λακίζειν  εὐφωνότερόν ἐστι τῆς θραύσεως, καὶ τὸ φλᾶν δὲ καὶ τὸ θλᾶν, ἀφ’ οὗ καὶ θλάσμα            κατὰ τὸ κλάσμα καὶ θλαδίας βοῦς, ὥσπερ καὶ ἀπὸ τοῦ κλῶ κλάζω καὶ πλεονασμῷ ὀκλάζω δίφρος ὀκλαδίας. Τὸ δὲ ἀνεμώλια πάνυ ἀστείως εἴρηται, ὡς  τῶν πτεροέντων ὀϊστῶν ἀξίων ὄντων ἀνέμοις ὀλέσθαι διὰ τὸ ἄπρακτον καὶ  ἀνενέργητον. καὶ ἔστιν ὅμοιον τρόπον τινὰ τῷ ἅρπυιαι ἀνηρείψαντο. τὸ γὰρ  ἀνέμοις ὀλλύμενον ἁρπυίαις ἀνήρειπται. καὶ τῶν τις δὲ καθ’ ἡμᾶς τῷ χρόνῳ  Παφλαγὼν τὸ γένος, ῥωμαλέος τὴν φύσιν, ἀνδρεῖος τὴν τέχνην, δεινὸς μὲν  σπάθην στρατιωτικῶς χειρίσασθαι, τοξεῦσαι δὲ δεινότατος, μίαν καὶ δευτέραν  καὶ τρίτην βολὴν δυστυχήσας ἐν πολέμῳ, εἰς τὸν αὐτὸν τῷ Πανδάρῳ νοῦν  ἐμπεσὼν κατακλᾷ θυμῷ τὰ τόξα, καὶ οὐ μόνον, ἀλλὰ καὶ παραβάλλει ἑαυτὸν  εἰς σφαγήν, δυστυχίαν τοξείας αὐθαιρέτῳ θανάτῳ τετιμηκὼς καὶ θανεῖν  ἑλόμενος ἤπερ ζῶν ὀνειδισθῆναι βαλεῖν ἀνεμώλια. Ὅτι δέ, καθὰ προόρα πρώρα  καὶ τὰ ὅμοια, οὕτω καὶ ἀνεμοόλια καὶ κατὰ κρᾶσιν ἀνεμώλια, πολλαχοῦ  δηλοῦται. ἴσως δὲ καὶ ὡς ἀπατῶ ἀπατήσω ἀπατήλια, οὕτως ἀνεμῶ ἀνεμώσω  ἀνεμώλια, τὰ οἷον ἐξανεμούμενα. Οὐ πάντῃ δὲ ταὐτὸν ἀνεμώλια εἰπεῖν καὶ  ἀνεμόφθορα, εἴπερ Ὅμηρος μὲν ἔπη ἀνεμώλια οἶδε καὶ τόξα ἀνεμώλια, οἱ  δὲ ὕστερον σπέρματά φασιν ἀνεμόφθορα, οἷς φθορὰ ἐξ ἀνέμων κατασεισάντων  εἰς γῆν ἢ ἐκκαυσάντων εἰς ἀτελεσφόρητα.
urn:cts:greekLit:tlg4083.tlg001.hc:5.179|Ὅτι ἀποτρεπτικὸν  μεσιτείας τὸ μήδ’ οὕτως ἀγόρευε, πάρος δ’ οὐκ ἔσσεται ἄλλως. Παρέλκει δὲ  ὁ πρῶτος δε σύνδεσμος καὶ κεῖται ἀντὶ τοῦ δη .
urn:cts:greekLit:tlg4083.tlg001.hc:5.180|Ὅτι παρασημειοῦνται  Ἀπίων καὶ Ἡρόδωρος τὸ νώ μονοσύλλαβον δυϊκὸν κατὰ πτῶσιν αἰτιατικὴν  ἀντὶ τοῦ ἡμᾶς ἅπαξ ἐν Ἰλιάδι κεῖσθαι καὶ ἅπαξ ἐν Ὀδυσσείᾳ. ὃ οὐδὲ περισπᾶται ὡς δυϊκόν, λῆγον εἰς ω . Φησὶν οὖν ὧδε ὁ ποιητὴς πρίν γ’ ἐπὶ νὼ  τῷδ’ ἀνδρί καὶ ἑξῆς. ὅτε μέντοι σὺν τῷ ι λέγει αὐτό, ἐπ’ εὐθείας τε τάσσεται,  οἷον νῶϊ δ’ ἐγὼ Σθένελός τε, ἤγουν ἡμεῖς, καὶ ἐπὶ αἰτιατικῆς, οἷον ἐνταῦθα           τὸ οἳ καὶ νῶϊ πόλινδε σαώσετον, καὶ νῶϊ δ’ ἐπαί̈ξας, καὶ ἀλλαχοῦ οὐδ'  ἂν νῶϊ ἠέλιος διαδράκοι, ἤγουν ἡμᾶς.
urn:cts:greekLit:tlg4083.tlg001.hc:5.181|Ὅτι Τρώϊοι ἐνταῦθα ἵπποι  οὐχ’ ἁπλῶς οἱ Τρωϊκοί — οὐ γὰρ ἔχουσί τι ἐξαίρετον οἱ τῆς Τροίας ἵπποι — ,   ἀλλὰ οἱ τοῦ Τρωός, οἳ καὶ ἀθάνατοι ἐλέγοντο, ὡς ἀλλαχοῦ ῥηθήσεται. Ἑρμηνεύων οὖν ὁ ποιητὴς τὸ Τρώϊοί φησι προϊὼν γενεᾶς αὐτοὺς εἶναι, ἧς ἔδωκεν  ὁ Ζεὺς τῷ Τρωί̈. Ἰστέον δὲ ὅτι τε ἐκ τοῦ Τρῳός, ὁ Τρωϊκός, ὀξυτόνου ὀνόματος,  οὗ θηλυκὸν τὸ Τρῳαὶ γυναῖκες, διελύθη τὸ Τρώϊος ἵππος, καὶ ὅτι ἔχοι ἂν  ἀπορίαν, πῶς τὸ Τρώϊος, ὁ Τρωϊκός, οὐ προπερισπᾷ τὸ Τρῳός, ἵνα ᾖ, ὥσπερ  πατρώϊος πατρῷος, Μινώϊος Μινῷος, μητρώϊος μητρῷος, οὕτω καὶ Τρώϊος  Τρῷος, κτητικῶς ὁ ἐκ Τροίας ἢ ὁ τοῦ Τρωός, καὶ ὅτι ἀρετὴ ἵππων πολεμιστηρίων τὸ ἐπιστάμενοι πεδίοιο κραιπνὰ μάλα ἔνθα καὶ ἔνθα διωκέμεν ἠδὲ  φέβεσθαι, ὃ δὴ Αἰνείου ἐνταῦθα εἰπόντος, ἀπαραποιήτως οὕτω καὶ ἐν τοῖς  ἑξῆς ὁ Διομήδης ἐρεῖ. Καὶ ὅρα τὸ ἐπίστασθαι λεχθὲν ἐπὶ τῶν τοῦ Τρωὸς ἵππων  κατὰ ἐξαίρετον ὡς ἐπὶ λογικῶν διὰ τὸ καὶ ἀθανάτους αὐτοὺς μυθεύεσθαι, ὡς  ῥηθήσεται. Καλῶς δὲ ἔχει καὶ τὸ πεδίοιο, ὡς τοῦ ἵππου ἐν τραχεινοῖς οὐ πάνυ  εὐδοκιμοῦντος. ἐξ οὗ καὶ παροιμία τὸ ἵππος εἰς πεδίον. Σημείωσαι δὲ ὅτι  Αἰνείας μὲν οὕτως ἐν ὀλίγῳ ἐπαινεῖ τοὺς ἑαυτοῦ ἵππους ὡς πρὸς εἰδότα λέγων  τὸν Πάνδαρον καὶ ἀορίστως ἀποθαυμάζει — ἀόριστος γὰρ θαυμασμὸς τὸ οἷοι  Τρώϊοι ἵπποι — , Διομήδης δὲ ἐν τοῖς ἑξῆς καὶ ὡρισμένως καὶ ἐπιμελέστερον  ἐπαινεῖ αὐτούς, ἀρίστους τε εἰπὼν καὶ γενεαλογῶν ἐκείνους πρὸς τὸν μὴ εἰδότα  Σθένελον καὶ ἐρεθίζων οὕτως ἑαυτῷ τε καὶ τῷ ἑταίρῳ τὴν φίλιππον ἐπιθυμίαν.  ἐπίτηδες δὲ Ὅμηρος τοῦτο ποιεῖ καὶ τὸν περὶ τῶν ἵππων λόγον διαφόροις μὲν  προσώποις καὶ τόποις καταμερίζει εἰς ποικιλμὸν τῆς ποιήσεως, τὸν δὲ πλείω  λόγον δίδωσι τῷ φιλίππῳ Διομήδει. Σημείωσαι δὲ ὅτι ὧδε μὲν ἐντελῶς εἴρηται  τὸ ἐπιστάμενοι ἔνθα καὶ ἔνθα τῆς πεδιάδος διώκειν καὶ φέβεσθαι, ἐν τοῖς           ἑξῆς δὲ ὁ Διομήδης ἐλλιπῶς λέγων μήστωρας φόβου αὐτοὺς καλεῖ, μόνου   τοῦ φεύγειν μνησθείς. Δεῖ δὲ ἀναλόγως νοεῖν αὐτοὺς ἐκεῖ καὶ διώξεως μήστωρας,  ἔνθα καὶ τὸ μήστωρας ὡς ἐπὶ λογικῶν εἴρηται.
urn:cts:greekLit:tlg4083.tlg001.hc:5.182|Τὸ δὲ κραιπνός  ὀξύνεται λόγῳ τοιούτῳ. Τὰ εἰς νοσ μετ’ ἐπιπλοκῆς συμφώνου τριγενῆ ἁπλᾶ  ὀξύνεται: κραιπνός, συχνός, πυκνός, πρυμνός. τὸ ὕμνος οὔτε τριγενὲς οὔτε  ἁπλοῦν. διὸ οὐδὲ ὀξύνεται. ὡσαύτως καὶ τὸ Πράμνος καὶ εἴ τι τοιοῦτον. τὸ  ἀμνός ὀξύνεται διὰ τὸ μὴ ἀντιστρέφειν τὸν κανόνα. οὐ γὰρ εἴ τι ὀξύνεται,  ἤδη καὶ τριγενές ἐστι καὶ ἁπλοῦν. Κραιπνός δέ, φασίν, ὁ ταχὺς καὶ οἷον  ποδήνεμος ἢ ἀνεμώκης. Ἔστι γὰρ κάπω τὸ πνέω, ἐξ οὗ κάπος τὸ πνεῦμα.  ὅθεν καπνός ὁ ὡς εἰπεῖν, φασίν, ἠνεμόεις, καὶ πλεονασμῷ τοῦ ρ καὶ ι κραιπνός.  Δύναται δὲ καὶ παρὰ τὸ κάρα καὶ τὸ πνέειν ἐν συγκοπῇ καὶ πλεονασμῷ τοῦ ι εἶναι καραπνός, εἶτα κραπνός καὶ κραιπνός, καθ’ ὁμοιότητα τοῦ καραπάλη,  ὅθεν ἡ κραιπάλη. ἵνα ᾖ κραιπνὸς ἄνθρωπος τυχὸν ἢ ἵππος ἢ βοῦς ὁ ἐν τῷ  σπουδῇ τρέχειν πνευστιῶν καὶ πολὺ ἆσθμα πνέων ἐκ κεφαλῆς, περὶ ἣν στόμα  καὶ ῥῖνες, δι’ ὧν τὸ τοιοῦτον πνεῦμα πρόεισιν.
urn:cts:greekLit:tlg4083.tlg001.hc:5.183|Ὅτι Αἰνείας μὲν  δύσελπίς ἐστιν ἐπὶ τῇ κατὰ τοῦ Διομήδους ὁρμῇ. διό φησιν ὅτι οἱ ἵπποι σώσουσιν ἡμᾶς, εἴπερ ὁ Ζεὺς τῷ Διομήδει κῦδος ὀρέξει. τοῖς ἵπποις οὖν πέποιθε. διὸ  καὶ ἡττᾶται. ὁ μέντοι Διομήδης, ὡς πρέπει στρατιώτῃ, τὴν ἀγαθὴν ἐλπίδα  προβαλεῖται καὶ ὡς θαρρῶν τὴν νίκην ἐντελεῖται τῷ Σθενέλῳ, ἐὰν ἡ Ἀθηνᾶ  κῦδος αὐτῷ ὀρέξῃ, ἐπαί̈ξαι τοῖς ἵπποις τοῦ Αἰνείου καὶ ἐξελάσαι αὐτοὺς ἐκ  Τρώων εἰς τοὺς Ἀχαιούς. ὃ καὶ γέγονεν.
urn:cts:greekLit:tlg4083.tlg001.hc:5.184|Ὅτι τὸ πεζεῦσαι τοῦ  ἅρματος ἵππων ἀποβῆναι λέγει. οὕτω δέ τις ἀποβαίνει καὶ νηός.
urn:cts:greekLit:tlg4083.tlg001.hc:5.185|Ὅτι  δέξασθαι οὐ μόνον τὸ λαβεῖν, οἷον μάστιγα καὶ ἡνία σιγαλόεντα δέξαι, ἀλλὰ  καὶ τὸ ὑπαντῆσαι καὶ ἀντιστῆναι, οἷον ἠὲ σὺ τόν γε δέδεξο, μελήσουσι δέ μοι            ἵπποι, καὶ τόνδ’ ἐγὼ ἐπιόντα δεδέξομαι ὀξέϊ δουρί.
urn:cts:greekLit:tlg4083.tlg001.hc:5.186|Ἡνία δὲ σιγαλόεντα τὰ τεχνικῶς καὶ εἰς κάλλος εἰργασμένα, ἐφ’ οἷς οὐκ ἔχοι ἄν τις εἰπεῖν  τι, ἀλλ’ ἑστήξεται ἄφωνος, σιγῇ ἀφοσιούμενος τὰ τοῦ θαύματος. οἱ δὲ σιγαλόεντά  φασιν ἐλλείψει τοῦ τ τὰ κατεστιγμένα ποικίλμασιν, ἢ τὰ εὐμάλακτα κατὰ τοὺς  λεγομένους μάσθλητας καὶ διὰ τοῦτο σιγηλὰ καὶ μὴ θορυβοῦντα ψόφῳ ἤχου  κατὰ τοὺς ἀδεψήτους ἱμάντας. Ὅθεν ἀστείως καὶ ἀμύγδαλά τις ἔφη σιγαλόεντα  τὰ μὴ ψοφητικὰ ἐν τῷ κλᾶσθαι ἀλλὰ πιεσμῷ δακτύλων ἐνδιδόντα εἰς θραῦσιν.
urn:cts:greekLit:tlg4083.tlg001.hc:5.187|Ὅτι τὸ ἐν ἄλλοις ὑπὸ τοῦ Νέστορος λόγῳ παραγγελθὲν ἐνταῦθα  πραγματικῶς κεῖται. ὁ μὲν γὰρ εἶπεν ἐν τῇ Δ ῥαψῳδίᾳ, ὅτι ὃς ἂν ἐκ τοῦ οἰκείου  ἅρματος εἰς ἕτερον ἅρμα ἔλθοι, ἔγχει ὀρεξάσθω, τουτέστι μὴ γινέσθω ἡνίοχος,  ἀλλὰ ἁπτέσθω δόρατος. Ἐνταῦθα δὲ ὁ Πάνδαρος, ἀναβὰς εἰς τὸ τοῦ Αἰνείου  ἅρμα, οὐ θέλει τὰ ἡνία λαβεῖν, ἀλλὰ δέχεται τὸν Διομήδην ὀξέϊ δουρί, λέγων  καὶ αἰτίαν τό: μήποτε φευγόντων ἡμῶν τὼ μέν, ἤγουν οἱ δύο ἵπποι, δείσαντε  ματήσετον τεὸν φθόγγον ποθέοντε, ὁ δὲ ἐχθρὸς ἐπαί̈ξας ἡμᾶς τε κτείνῃ καὶ  ἐλάσῃ μώνυχας ἵππους, καὶ ὅτι μᾶλλον ὑφ’ ἡνιόχῳ εἰωθότι, τουτέστι συνήθει,  καμπύλον ἅρμα οἴσετον. Ἔνθα ὅρα τὴν ὑπο πρόθεσιν συνήθως φιληδοῦσαν  συντάξει δοτικῇ. Εἶτα καὶ ἐπιτάσσει τῷ Αἰνείᾳ τὸ ποιητέον, εἰπὼν ἀλλὰ σύ  γ’ αὐτὸς ἔλαυνε τεὰ ἅρματα καὶ τεὼ ἵππω, τόνδε δ’ ἐγὼν ἐπιόντα δεδέξομαι.  Καὶ ἔστι πιθανὸν τὸ πλάσμα τοῦτο τοῦ θάρσους, ἵνα μὴ ἡνιοχήσας ὁ ἐπίορκος  καί πως ὑποδείσας τρέψῃ τοὺς ἵππους φεύγειν καὶ διαδράσῃ τὸ θανεῖν. Ἔστιν  οὖν κἀνταῦθα ἰδεῖν ὡς τὸ αὐτὸ νόημα εἰς διαφόρους ἦλθε, τόν τε Νέστορα,  ὡς προδεδήλωται, καὶ τὸν Πάνδαρον. Ὅρα δὲ καὶ ὅπως καὶ ὁ Πάνδαρος,  οἰωνιζόμενος ἑαυτῷ κακά, οὐκ ἀγαθὰ καραδοκεῖ, ἀλλὰ τὰ πρὸς τὸ φεύγειν  λαλεῖ, καθὰ καὶ ὁ Αἰνείας, ὡς εἴρηται.
urn:cts:greekLit:tlg4083.tlg001.hc:5.188|Ματᾶν δὲ νῦν ἐπὶ ἵππων λέγεται  τὸ ματαιοπραγεῖν καὶ ἀργοὺς ἵστασθαι, ἐξ οὗ καὶ ματίη ἐν τοῖς ἑξῆς ἐπὶ  ἀνθρώπων ἡ ματαιοπραγία. Διὸ καὶ ἑρμηνεύων ὁ ποιητὴς νῦν τὴν λέξιν οὕτω  φησὶ ματήσετον οὐδ’ ἐθέλητον ἐκφέρειν πολέμοιο, ὡς ταὐτὸν ὂν τὸ ματᾶν καὶ           τὸ ἀκινητίζειν. Ἰστέον δὲ ὅτι οὐ μόνον ματίη θηλυκὸν ὄνομα, ἀλλὰ καὶ μάτιον  οὐδετέρως παρὰ τοῖς μεθ’ Ὅμηρον. εἶδος μέντοι μέτρου ἐκεῖνο. Ὅθεν καὶ  ματιολοιχός ὁ ἐκ τοῦ παραμετρεῖν λείχων ἤτοι κερδαίνων. Οἱ δὲ παλαιοί φασι  καὶ ὅτι μάτιον τὸ ὀλίγον κλάσμα, ἕτεροι δὲ ὅτι μάτιον τὸ ἁπλῶς μικρόν, ἔστι  δὲ ὅτε καὶ ἐπὶ πολλοῦ. ὅθεν καὶ τὸν πλεῖον ἢ δεῖ λείχοντα ματιολοιχόν φασι.  Τινὲς δὲ τὸν τοιοῦτον ἄλλως ἑρμηνεύοντές φασιν, ὅτι ματιολοιχὸς ὁ περὶ τὰ μικρὰ  σινάμωρος καὶ πανοῦργος. Τὸ μέντοι ματᾶν οἱ παλαιοὶ καὶ ἄλλως διασαφοῦντες  ματῆσαί φασι τὸ ἁμαρτεῖν, ὥστε κατὰ τούτους οὐ μόνον ἵππος ματᾷ, ὡς μάτην  εἰς χρείαν ἐλθών, ἀλλὰ καὶ τοξότης, εἴπερ ἀφεὶς βέλος οὐκ εὐστοχήσει. οὕτω  δὲ καὶ αἰχμητὴς καὶ ἕτεροι. Παράγωγον δὲ τοῦ τοιούτου ῥήματος τὸ ματάζειν  παρὰ Σοφοκλεῖ. ποιητικὰ δὲ ἄμφω. κοινὸν δὲ τὸ ματαιάζειν, ἴσως δὲ καὶ τὸ  ματαί̈ζειν, ὅμοιον ὂν τῷ ἑβραί̈ζειν καὶ τοῖς τοιούτοις. Ἰστέον δὲ ὅτι, ὥσπερ  ματῶ ματάζω, καθὰ ἐρρέθη, οὕτω σὺν ἄλλοις καὶ τοπῶ τοπάζω, ἤγουν τόπους            τινὰς καὶ ἀρχὰς νοημάτων ἔχω εἰς τὸ ὑπονοεῖν τόδε τι. Ἡ δὲ κοινὴ γλῶσσα  ἐκ τοῦ ἑτέρου τόπου, τοῦ φύσει περιεκτικοῦ, τοπάζειν λέγει, ὃ καὶ κοιτάζειν.  τοπάζει γοῦν τις θηρία εἰς τὸ κυνηγηθῆναι.
urn:cts:greekLit:tlg4083.tlg001.hc:5.189|Τὸ δὲ ἐλάσῃ ἀντὶ τοῦ  ἀπελάσῃ, ἀπαγάγῃ, ὡς καὶ τὸ οὐ γὰρ πώποτ’ ἐμὰς βοῦς ἤλασαν, ἀντὶ τοῦ  ἐξήλασαν κατὰ συνήθη προθέσεως ἔλλειψιν. Διὸ καὶ ἐν τοῖς ἑξῆς ἐρεῖ Αἰνείαο  καλλίτριχας ἵππους ἐξήλασε Τρώων. Μώνυχες δὲ ἵπποι πρὸς ἀντιδιαστολὴν  ἄλλων ζῴων πολυωνύχων καὶ διχηλῶν.
urn:cts:greekLit:tlg4083.tlg001.hc:5.190|Ὅτι τρεῖς καὶ ἐνταῦθα  κεῖνται ἀσύνδετοι μετοχαί, ὡς ἐν ἰδέᾳ γοργότητος, ἐν τῷ ὣς ἄρα φωνήσαντες,  ἐς ἅρματα ποικίλα βάντες, ἐμμεμαῶτες ἐπὶ Τυδείδῃ εἶχον ἵππους.
urn:cts:greekLit:tlg4083.tlg001.hc:5.191|Ἔστι δὲ καὶ τὸ ἐπὶ Τυδείδῃ εἶχον ἀντὶ τοῦ ἤλαυνον κατὰ τοῦ Τυδείδου.  καὶ σημείωσαι ὅτι καὶ ἐν Ὀδυσσείᾳ τὸ δαιμονίη, τί μοι ἐπέχεις, τοιοῦτόν  τι δηλοῖ: τί ἐπ’ ἐμοὶ ἔχεις καὶ οἱονεὶ διωκτικῶς ἐλαύνεις με;
urn:cts:greekLit:tlg4083.tlg001.hc:5.192|Ὅτι  τὸ ἐμῷ κεχαρισμένε θυμῷ ταὐτόν ἐστι τῷ φίλτατε.
urn:cts:greekLit:tlg4083.tlg001.hc:5.193|Ὅτι ἐν  τῷ εὔχεται εἶναι καὶ εὔχεται ἐκγεγάμεν εἰς ταὐτὸν ὁ ποιητὴς ἄγει τὸ  εἶναι καὶ τὸ γενέσθαι. διὸ καὶ ταὐτόν ἐστι καὶ τὸ θεοὶ αἰειγενέται, καὶ θεοὶ  αἰὲν ἐόντες.
urn:cts:greekLit:tlg4083.tlg001.hc:5.194|Ὅτι καὶ ἐνταῦθα ἐπὶ Διομήδους καὶ Σθενέλου δείκνυσιν  ὁ ποιητὴς τὸ τῆς φιλίας χρήσιμον καὶ ὡς κατὰ τὴν παροιμίαν εἷς ἀνὴρ οὐδεὶς  ἀνήρ. Διομήδης μὲν γὰρ ὅλος ἔργου γίνεται, πεζὸς μαχόμενος, μόνος δὲ ὁ  Σθένελος σωματοφυλακεῖ, διοπτεύων ἀφ’ ὑψηλοῦ τοῦ ἅρματος, μήποτέ τις  ἐξ ἀφανοῦς ἐπέλθοι τῷ Διομήδει κίνδυνος. Ὅθεν καὶ τὸν Αἰνείαν καὶ τὸν  Πάνδαρον ἐπιόντας αὐτῷ ὡς ἐκ περιωπῆς προορᾷ, καὶ εἰπών, ὅτι ἄνδρε ὁρόω  κρατερὼ ἐπὶ σοὶ μεμαῶτε μάχεσθαι, ἶν’ ἀπέλεθρον ἔχοντας, ὃ μὲν τόξων εὖ  εἰδώς, Πάνδαρος, ὃ δὲ Αἰνείας,
urn:cts:greekLit:tlg4083.tlg001.hc:5.195|εἶτα τὸν Διομήδην εἰς εὐσχήμονα  φυγὴν προκαλεῖται, λέγων: ἀλλ’ ἄγε δὴ χαζώμεθα ἐφ’ ἵππων, ἤτοι ἀναχωρήσωμεν, μηδέ μοι οὕτω θῦνε διὰ προμάχων, μή πως φίλον ἦτορ ὀλέσσῃς.           Τοῦτο δὲ λέγει, ὡς ἂν ἀναβὰς εἰς ἅρμα μήτε πεζὸς πρὸς ἱππέας διαμάχοιτο,  καὶ φύγῃ δέ, ἐὰν βούλοιτο.
urn:cts:greekLit:tlg4083.tlg001.hc:5.196|Καὶ αὐτὸς μὲν οὕτω λαλεῖ, ἀκούει δὲ ὅσα  τις ἂν εἴπῃ ἀνδρεῖος ἄνθρωπος μή τι φόβονδ’ ἀγόρευε, οὐ γάρ μοι γενναῖον  ἀλυσκάζοντα μάχεσθαι, οὐδὲ καταπτώσσειν, ἔτι μοι μένος ἔμπεδόν ἐστιν.  ὀκνείω δ’ ἵππων ἐπιβαινέμεν, ἀλλὰ καὶ αὔτως ἀντίον εἶμι αὐτῶν, τρεῖν μ’ οὐκ  ἔα Παλλὰς Ἀθήνη. Ἐφ’ οἷς καὶ τὴν ἀγαθὴν ἐλπίδα προβεβλημένος ὁ Διομήδης  φησὶν οὐκ ἂν ἀμφοτέρους ἐκείνους παλιννοστῆσαι, εἰ γοῦν ἕτερός γε φύγῃσι.  Καὶ ὅρα οἷον θυμὸν ὁ Διομήδης ἀνέλαβε μετὰ τὴν ὑπὸ Πανδάρου πληγήν, πατρῴζων καὶ ἐνταῦθα. Λόγος γὰρ καὶ τὸν Τυδέα κατὰ Θήβας ὑπὸ Μελανίππου υἱοῦ  Ἀστακοῦ τρωθέντα σφόδρα ἀγανακτεῖν. ὡς δὲ Ἀμφιάρεως ἀνελὼν τὸν Μελάνιππον προεκόμισε τὴν ἐκείνου κεφαλὴν τῷ Τυδεῖ, αὐτὸς διελὼν ῥοφεῖ τὸν ἐγκέφαλον  δίκην θηρός. ὅτε καὶ ἡ μὲν Ἀθηνᾶ, φασίν, ἀθανασίαν αὐτῷ φέρουσα ἀπεστράφη  διὰ τὸ μύσος. ὁ δὲ ἰδὼν ἐζήτησε κἂν γοῦν τῷ υἱῷ τὴν ἀθανασίαν χαρίσασθαι.  καὶ τοῦτο μὲν τοιοῦτον.
urn:cts:greekLit:tlg4083.tlg001.hc:5.197|Ὁ δὲ Διομήδης, ὡς εἴρηται, μετὰ τὴν πληγὴν  ἐρεθισθείς, εἶτα καὶ ὡς πάνυ φίλιππος τῷ Σθενέλῳ ἐντέλλεται οὕτως αἴ κέν  μοι πολύβουλος Ἀθήνη κῦδος, ὡς καὶ προερρέθη, ὀρέξῃ ἀμφοτέρω κτεῖναι,  σὺ δέ, ἤγουν σὺ δή, τούσδε μὲν ὠκέας ἵππους αὐτοῦ ἐρυκακέειν, ἤγουν  κατάσχε, ἐξ ἄντυγος, τῆς τοῦ ἅρματος δηλαδή, ἡνία τείνας, ἵνα δοκοῦντες  ἄγχεσθαι καὶ ὑπό τινος ἐπέχεσθαι ἡσυχάζωσιν, ἐπαί̈ξαι δὲ τοῖς τοῦ Αἰνείου  ἵπποις μεμνημένος καὶ ἐξελάσαι εἰς τοὺς Ἕλληνας,
urn:cts:greekLit:tlg4083.tlg001.hc:5.198|εἶτα καὶ  γενεαλογεῖ τοὺς ἵππους, ἀτιτάλλων οἷον αὐτοὺς ἐν ψυχῇ, ἐκ τῆς γενεᾶς λέγων  ἐκείνους εἶναι, ἧς ἔδωκεν ὁ Ζεὺς τῷ Τρωὶ̈ ποινὴν Γανυμήδεος, ἀνθ’ ὧν  ἐκεῖνος πρὸ ὥρας ἡρπάγη, ὡς ἐν τῇ ῦ ῥαψῳδίᾳ ῥηθήσεται. ἐξ ὧν γενεῆς ἔκλεψεν  ὁ τοῦ Αἰνείου πατὴρ Ἀγχίσης, ὑποσχὼν θήλεας ἵππους.
urn:cts:greekLit:tlg4083.tlg001.hc:5.199|Τῶν  οἱ, φησίν, ἓξ ἐγένοντο ἐνὶ μεγάροισι γενέθλη, τοὺς μὲν τέσσαρας αὐτὸς ἔχων  ἀτίταλλ’ ἐπὶ φάτνῃ, τὼ δὲ δύο Αἰνείᾳ δῶκε, μήστωρε φόβοιο, καθὰ προείρηται.  Καὶ σημείωσαι ὅτι γενεή οὐ μόνον ἐπὶ ἀνδρῶν ἀλλ’ ἰδοὺ καὶ ἐπὶ ἀλόγων ζῴων  εἴρηται. λέγεται δὲ καὶ ἐπὶ φύλλων, ὡς τὸ οἵη περ φύλλων γενεή.
urn:cts:greekLit:tlg4083.tlg001.hc:5.200|Λέγει δὲ ὁ Διομήδης περὶ τῶν τοῦ Αἰνείου ἵππων καὶ ὅτι ἄριστοι  ἵππων, ὅσοι εἰσὶν ὑπ’ ἠῶ τ’ ἠέλιόν τε, πάνυ ἐξαίρων αὐτοὺς τῷ τοιούτῳ ἐπαίνῳ.            οὓς καὶ ἐὰν λάβοιμεν, φησίν, ἀροίμεθα ἂν κλέος ἐσθλόν. τοῦτο δὲ οὐ πάνυ  πολὺ ἀπέχει παράφρασις εἶναι τοῦ ἠράμεθα μέγα κῦδος. Καὶ ὅρα ὅπως τοὺς  ἵππους φιλῶν οὐχί, ἐὰν κτείνῃ τοὺς ἄνδρας, φησὶ κλέος λαβεῖν, ἀλλ’ ἐὰν λάβῃ  τοὺς ἵππους, ὡς ἐνταῦθα παρ’ αὐτῷ κειμένου τοῦ μείζονος ἀριστεύματος διὰ  τὸ τοῦ λαφύρου ἔνδοξον. καὶ τοιοῦτον μὲν τὸ Ὁμηρικὸν τοῦτο χωρίον. Τὰ δὲ  κατὰ μέρος ἐν αὐτῷ τοιαῦτά εἰσι.
urn:cts:greekLit:tlg4083.tlg001.hc:5.201|Τὸ μὲν ἐπὶ σοὶ μεμαῶτε μάχεσθαι, ἀντὶ τοῦ κατὰ σοῦ, καὶ ἔστι διασαφητικὸν τοῦ ἐπὶ Τυδείδῃ ἔχον ἵππους.
urn:cts:greekLit:tlg4083.tlg001.hc:5.202|Δύναμις δὲ ἀπέλεθρος λέγεται ὡς ἀπὸ ἀπείρονος γῆς κατὰ  ἐπίτασιν ἡ πολυπέλεθρος ἢ καὶ κατὰ στέρησιν ἡ μὴ δυναμένη πελέθρῳ ἤτοι  πλέθρῳ ὑποπεσεῖν. Ἔστι δὲ πέλεθρον τὸ καὶ πλέθρον μέτρον γῆς πήχεων ξϛʹ  διμοίρου, ὡς ἐν τοῖς Ἀπίωνος καὶ Ἡροδώρου φέρεται. ἀνάλογα δὲ πρὸς τὸ  πέλεθρον τὸ πτολίεθρον, ῥέεθρον, πύρεθρον, φαρύγεθρον.
urn:cts:greekLit:tlg4083.tlg001.hc:5.203|Τὸ δὲ  ἄνδρε ὁρόω, ὁ μὲν Πάνδαρος, ὁ δὲ Αἰνείας, καινοπρεπῶς ἐσχημάτισται.  ἐχρῆν γὰρ εἰπεῖν ἄνδρε ὁρῶ, τὸν μὲν Πάνδαρον, τὸν δὲ Αἰνείαν. ὁ δὲ τελείαν  στίξας εἰς τὸ ἄνδρε ὁρῶ, ἐπάγει ὡς ἀπὸ ἄλλης ἀρχῆς: ὁ μέν ἐστιν ὁ δεῖνα,  ὁ δὲ ὁ δεῖνα. καὶ ἔστιν ὅμοιον τῷ φημὶ κατανεῦσαι Δία Κρονίωνα, ἀστράπτων  ἐπιδέξια.
urn:cts:greekLit:tlg4083.tlg001.hc:5.204|Ἐνταῦθα δὲ καὶ γενεαλογίαν παραρρίπτων φησίν,  ὅτι Αἰνείας υἱὸς μὲν Ἀγχίσαο εὔχεται ἐκγεγάμεν, ὃ δὴ πρὸ βραχέων ἐγράφη,  μήτηρ δέ οἵ ἐστ’ Ἀφροδίτη. Ποιεῖ δὲ τοῦτο δεινῶς, ἵνα εὐθὺς προσφυῶς κολλήσῃ τὸ τῆς Ἀφροδίτης ἐπεισόδιον, πεισομένης διὰ τὸν υἱόν, ἃ δηλωθήσεται.
urn:cts:greekLit:tlg4083.tlg001.hc:5.205|Ὅρα δὲ καὶ ὅτι τοῦ Ὁμήρου εἰπόντος περιφραστικῶς μή πως φίλον  ἦτορ ὀλέσσῃς, ἀντὶ τοῦ ἀποθάνῃς, λαβὼν ἐντεῦθεν ὁ Εὐριπίδης ἔφη τὸ  Ἕκτορός τ’ ἀπόλλυται ψυχή.
urn:cts:greekLit:tlg4083.tlg001.hc:5.206|Σημείωσαι δὲ καὶ ὅτι ἐνταῦθα           φανερῶς τὸ αὕτως καὶ τὸ οὕτως ταὐτὸν δηλοῦσι. Σθενέλου γὰρ εἰπόντος μηδέ  μοι οὕτω θῦνε διὰ προμάχων ὁ Διομήδης λέγει ἀλλὰ καὶ αὕτως εἶμι ἀντίον  αὐτῶν.
urn:cts:greekLit:tlg4083.tlg001.hc:5.207|Τὸ δὲ μή μοι φόβονδ’ ἀγόρευε ἐλλέλειπται καί πως ἡ  φράσις οὕτω συνεπισπεύδει τῇ περισπερχείᾳ τοῦ ἥρωος. Ἔστι γὰρ τὸ πλῆρες  οὕτω πως: μή μοι ἀγόρευε τραπῆναι φόβονδε, ἤ: μή μοι ἀγόρευε ὀτρύνων  φόβονδε, ἤγουν ἀλλά: μή μοι ἀγόρευε τὰ φόβονδε, ἤγουν τὰ τρέποντα εἰς  φυγήν. Τηρηθήσεται δὲ καθ’ ὅμοιον λόγον κατωτέρω καὶ ἕτερα ἐλλειπτικά.
urn:cts:greekLit:tlg4083.tlg001.hc:5.208|Ἐν δὲ τῷ οὐ γάρ μοι γενναῖον ἀλυσκάζοντα μάχεσθαι οὐδὲ καταπτώσσειν ἦθος θαρσαλέον καὶ ἀνδρεῖον ἐνδείκνυται. Ἔστι δὲ τὸ μὲν γενναῖον  ἀσύνηθες. οὐ γὰρ ἐπὶ ἰσχυροῦ κεῖσθαι νῦν βούλονται οἱ παλαιοί, ἀλλ’ ἐπὶ τοῦ  ἐκ γένους, ἢ μᾶλλον ἀπὸ γέννης, ἵνα λέγῃ ὅτι οὐ προγονικόν μοι τὸ δειλαίνεσθαι.  ἢ καὶ ἄλλως, κατὰ τοὺς παλαιούς, γενναῖον τὸ συγγενὲς καὶ ἔμφυτον καὶ         κατὰ Πίνδαρον εἰπεῖν ἐμφυές. Ὅτε δέ που ὁ Πλάτων γενναῖα λέγει σῦκα, οὐ  μόνον τὰ εὐγενῆ δοκεῖ οὕτω καλεῖν, ἀλλ’ ἴσως καὶ τὰ ἐπιγεγεννημένα ἐξ  ἐπεμβεβλημένων συκεῶν κατὰ τὰς παρὰ τῷ Ἀριστοτέλει ἐπεμβολάδας ἀπίους,  τὰς κοινότερον εἰπεῖν ἐγκεκεντρισμένας. τοιαύτη δὲ ἴσως καὶ ἡ παρ’ αὐτῷ  γενναία σταφυλή, τάχα δὲ καὶ ἡ μεγάλη, καθὰ καὶ γεννικὸν κρέας παρὰ τῷ  Κωμικῷ τὸ ἁδρὸν κόμμα. Ἰστέον δὲ ὅτι καὶ Λύκιοι μέχρι νῦν γενναῖον  ἄνδρα οὐ τὸν ἰσχυρόν φασιν ἀλλὰ τὸν ἀπὸ γένους καὶ μὴ τυχόντα καὶ ἀφανῆ.  Τὸ δὲ ἀλυσκάζοντι ἢ ἀλυσκάζοντα μάχεσθαι, ἄμφω γὰρ ἀσόλοικα, τὸ ἐν σχήματι φυγῆς ὅμως πάλιν μάχεσθαι, ὅπερ καὶ λέοντός ἐστιν ἴδιον. οὕτω δέ που  καὶ ὁ Αἴας φεύγων ἀνθίσταται τοῖς διώκουσι. Προϋπάρχει δὲ τοῦ ἀλυσκάζειν  τὸ ἀλύσκειν, ἀμφοῖν δὲ τὸ ἀλύω. ὡς γὰρ μεθύω μεθύσκω, οὕτως ἀλύω ἀλύσκω,  καὶ ἐξ αὐτοῦ ἀλυσκάζω.
urn:cts:greekLit:tlg4083.tlg001.hc:5.209|Πτώσσειν δὲ τὸ προτροπάδην φεύγειν, ἐξ οὗ  καὶ πτώξ λαγῳός
urn:cts:greekLit:tlg4083.tlg001.hc:5.210|Τὸ ὀκνεῖν δὲ ἰστέον ὅτι κἂν Ὅμηρος ἐπὶ τοῦ  ὀκνηλῶς ἔχειν ἔταξεν, ἵνα ᾖ ὀκνεῖν τὸ οὐκ ὀνεῖν ἤγουν μὴ ἐνεργεῖν, ἀλλ’ ἡ  πλείων χρῆσις τῶν μεθ’ Ὅμηρον ἐπὶ φόβου τὸν ὄκνον τίθησι, καὶ ἔστι πολλὴ  ἡ χρῆσις παρὰ τῷ Σοφοκλεῖ. Ἐπιβαίνειν δὲ ἵππων λέγει τὸ εἰς ἅρμα ἀναβαίνειν, ὥσπερ ἀποβαίνειν τὸ πεζεύειν.
urn:cts:greekLit:tlg4083.tlg001.hc:5.211|Τὸ δὲ τρεῖν μ’ οὐκ ἔα Παλλὰς  Ἀθήνη οὕτω σχηματίζεται παρὰ τοῖς παλαιοῖς. Ἔθος Ὁμήρῳ τὰ τῆς            δευτέρας συζυγίας τῶν περισπωμένων ῥήματα κατὰ τὸ δεύτερον καὶ τρίτον  πρόσωπον πολλάκις εἰς δύο α διαλύειν, ὧν τὸ μὲν πρῶτον συνεσταλμένον, τὸ  δὲ δεύτερον ἐκτεταμένον σὺν τῷ ι , οἷον οὐχ’ ὁράᾳς, οἷος κἀγώ, καὶ ἰσχανάᾳ  δακέειν, καὶ ἐκπεράᾳ μέγα κῦμα, καὶ οὐκ ἐάᾳ Κρονίδης. Τοῦτο τὸ ἐάᾳ,  ἐὰν ἀποκοπῇ, ποιεῖ ὡς ἐν μέτρῳ δακτυλικῷ τὸ τρεῖν μ’ οὐκ ἔα, ἀναβιβασθέντος τοῦ τόνου μετὰ βραχείας τῆς παραληγούσης, ὡς τῆς ἐν τῷ τέλει  μακρᾶς ἀποκοπείσης. οὐ γὰρ εἶχεν ἀναλογίαν τινὰ ἡ ὀξυτόνησις. Εἰ δὲ  γράφεται τρεῖν μ’ οὐκ ἐᾷ περισπωμένως, ὅπερ ἥκιστα ἐν τοῖς παλαιοῖς  εὕρηται, θεραπευθήσεται σπονδειακῶς τὸ μέτρον διὰ συνιζήσεως.
urn:cts:greekLit:tlg4083.tlg001.hc:5.212|Τὸ δὲ εἰ γοῦν ἕτερός γε φύγῃσιν ὅμοιον μέν ἐστι τῷ ἀλλαχοῦ εἰρημένῳ περὶ  τῆς Ἄτης κατὰ δ’ οὖν ἕτερόν γε πέδησεν. Ἔστι δὲ καὶ αὐτὸ ἐλλειπτικόν,  δηλοῦν κατὰ τὸ ἀπὸ κοινοῦ σχῆμα ὅτι, εἴπερ ἀνάγκη φυγεῖν, οὐ φευξοῦνται  οἱ δύο ἀλλ’ ὁ εἷς, ὃ καὶ γίνεται. ἀγχίνους γάρ ἐστιν ὁ Διομήδης τὸ μέλλον  προϊδεῖν.
urn:cts:greekLit:tlg4083.tlg001.hc:5.213|Διὸ καὶ ἡ πολύβουλος κατὰ τὸν ποιητὴν Ἀθηνᾶ λέγεται  αὐτῷ συναίρεσθαι τῆς μάχης, τουτέστιν ἡ φρόνησις, ἣν προσφυῶς τῇ ἀλληγορίᾳ  πολύβουλον ἔφη κατὰ μετάληψιν τοῦ πολυμήχανος καὶ ἔτι μᾶλλον τοῦ πολύμητις.  Ἐλλέλειπται δὲ καὶ τὸ μεμνημένος. λείπει γὰρ τὸ οὗ εἶπον ἤ τι τοιοῦτον.
urn:cts:greekLit:tlg4083.tlg001.hc:5.214|Τὸ δὲ ποινήν ἀντὶ τοῦ ἀντάλλαγμα κεῖται, ὥστε σημειωτέον, ὅτι  ποινὴ οὐ μόνον λέγεται τὸ ὑπὲρ φόνου ἀλλὰ καὶ τὸ ἁπλῶς ἀντισήκωμα. Ἡ  δὲ χρῆσις πολλὴ παρὰ Πινδάρῳ. Ἰστέον δὲ ὅτι καθὰ ἡ ποινὴ ἀμοιβήν τινα  ἔστιν ὅτε δηλοῖ, οὐχ’ ὡς ἀπὸ τοῦ φόνου ἴσως, ἀλλὰ τοῦ πόνου, ὅπερ ἐστὶ τῆς  ἐπαινετῆς ἐνεργείας, οὕτω καὶ ἡ ἄμυνα. Φησὶ γὰρ ὁ γραμματικὸς Ἀριστοφάνης  τὸ ἀμύνεσθαι οὐ μόνον σημαίνειν τὸ κακῶς παθόντα ἀντιδιατιθέναι, ἀλλὰ           τεθεῖσθαι καὶ ἀντὶ ψιλοῦ τοῦ ἀμείψασθαι ὁτιοῦν. Καὶ φέρει χρῆσιν ἔκ τε  Ἀλκμᾶνος τὸ οὐ γὰρ πορφύρας τόσσος κόρος, ὥστ’ ἀμύνασθαι, καὶ ἐκ τῶν  Θουκυδίδου τὸ ἀξιούτω τοῖς ὁμοίοις ἡμᾶς ἀμύνεσθαι. Ἡ δὲ ἄρχουσα τοῦ  Γανυμήδεος οὐκ ἀλόγως, ἀλλὰ κατὰ ἀναλογίαν τοῦ γάνος, ἐν ἑνὶ ἐκφέρεται ν ,  κἂν πολλοὶ ἐν οἷς γράφουσι, διπλάζωσιν αὐτό.
urn:cts:greekLit:tlg4083.tlg001.hc:5.215|Τὸ δὲ ὑπὸ ἠῶ τ’ ἠέλιόν  τε ἐκ παραλλήλου τὸ αὐτὸ δηλοῖ. ἐκ τούτου δὲ λαβόντες οἱ ὕστερον τὴν ὑπ'  οὐρανὸν ὑφ’ ἥλιον λέγουσιν. Ὅρα δὲ εἰ πρός τινα ἔμφασιν ἐτυμολογίας συναπτῶς  αἱ τοιαῦται λέξεις παράκεινται, ἵνα λέγοιτο ἠέλιος ὡς ἠοῦς ἕλην ποιῶν τῇ  κατὰ τὸν ἀέρα θερμότητι.
urn:cts:greekLit:tlg4083.tlg001.hc:5.216|Ὅρα δὲ καὶ τὸ ὑποσχὼν θήλεας ἵππους  καιρίως φρασθὲν ἀντὶ τοῦ ὑποβαλὼν καὶ ὑποθέμενος τοῖς ἄρρεσιν ἵπποις εἰς  ὀχείαν. καὶ οὐκ ἔστιν ἑτέραν κρείττονα εἰς τοῦτο λέξιν εἰπεῖν. Τοιοῦτος δέ τις  νοῦς ὕπεστι καὶ τῷ ὑποσχεῖν λόγοις τὰς ἀκοὰς καὶ χεῖρα τοῖς διδομένοις  ὑποσχεῖν. Ἔστι δὲ τὸ ὑποσχὼν θήλεας ἵππους καὶ διασαφητικὸν τοῦ ἔκλεψεν.  οὐ γὰρ ἵππους, φησίν, ὑφείλετο Ἀγχίσης, ἀλλ’ ἐσοφίσατο γονὴν ἐξ ἐκείνων  λαβεῖν διὰ λαθραίας ὀχείας. καὶ ἔστι κλοπή τις καὶ τοῦτο οἰκονομικὴ καὶ  δόλον οὐ πάνυ τι μωμητὸν ἔχουσα, πρέπουσα δὲ φιλοκάλῳ ἀνδρί, μὴ ἔχοντι  ἀδόλως τὸ ἐφετὸν πορίσασθαι. Τὸ δὲ θήλεας οἱ μὲν προπαροξύνουσιν ὡς ἀπὸ  τοῦ ἡ θῆλυς, οἷον καὶ τὸ θῆλυς ἐέρση, οἱ δὲ παροξύνουσιν ὡς ἀπὸ τοῦ θήλεια  θηλείας καὶ ἀπελεύσει τοῦ ι θηλέας.
urn:cts:greekLit:tlg4083.tlg001.hc:5.217|Ἀτιτάλλειν δὲ τὸ ἀναπαύειν καὶ  ἁπαλῶς τρέφειν, ὡς μὴ ταλάσσειν, ὅ ἐστι τάλανα τοῖς πόνοις εἶναι καὶ τλήμονα.  ἵνα ᾖ πρῶτον τὸ ἀτάλλειν, ὅθεν καὶ ὁ ἀταλός, εἶτα κατὰ ἀναδιπλασιασμὸν τὸ            ἀτιτάλλειν. Δῆλον δὲ ὥς τινες, καθὰ καὶ προείρηται, ἀπὸ τοῦ ἄττειν καὶ  ἅλλεσθαι τὸ ἀτάλλειν παράγουσι, τοῦ ἑνὸς ̅τ ἀπελθόντος διὰ τὸ εὐφωνότερον.  Τῆς δὲ φάτνης πρωτόθετον τὸ φαγεῖν ἢ τὸ πάσασθαι κατὰ τοὺς παλαιούς, ὅ  ἐστι γεύσασθαι. ὅθεν καὶ φατνωτόν, φασί, τὸ σανιδωτόν, καὶ φατνώματα,  σανιδώματα στέγης διάγλυφα, καὶ ὀδόντων δὲ προσφυῶς ἐντεῦθεν φατνώματα.
urn:cts:greekLit:tlg4083.tlg001.hc:5.218|Ὅτι καλὸν εἰς ἔπαινον εὐγενοῦς καὶ ἀνδρείου τινὸς τὸ καρτερόθυμε,  δαί̈φρον, ἀγαυοῦ πατρὸς υἱέ.
urn:cts:greekLit:tlg4083.tlg001.hc:5.219|Ὅτι βελὸς εἰπὼν ὁ Πάνδαρος ἐπήγαγε  τὸ πικρὸς ὀϊστός, διὰ σαφήνειαν, ὡς καὶ τοῦ δόρατος ἔστιν ὅτε, εἰ μὴ ὀρεκτὸν  εἴη, βέλους λεγομένου. Φησὶν οὖν παρακατιὼν ὅτι τὸ τοῦ Διομήδους βέλος  ἴθυνεν ἡ Ἀθηνᾶ, ὅπερ ἦν δόρυ.
urn:cts:greekLit:tlg4083.tlg001.hc:5.220|Ὅτι τὸ αἰχμὴ ταχείη πταμένη τὸ  τάχος δηλοῖ τῆς προέσεως, ὅθεν καὶ ἡ τοῦ Ἀχιλλέως μελία ἰθυπτίων που  ῥηθήσεται διὰ τὸ ἰθὺ πέτεσθαι. Σημείωσαι οὖν ὅτι, κἂν μὴ πτερόεσσαν  εἰπεῖν ἔχῃ τὴν αἰχμήν, καθάπερ τὸν ὀϊστὸν πτερόεντα, πέτεσθαι γοῦν ὅμως  αὐτὴν λέγει διὰ τὸ τάχος ἢ καὶ διὰ τὸ ἐλαφρόν, καθ’ ὃ καὶ λαισήϊά που λέγει  πτερόεντα. Ὅτι δὲ οὐ μόνον ἐπτάμην πρῶτός ἐστιν ἀόριστος, ἐξ οὗ ὁ πτάμενος  καὶ ἡ πταμένη, ἀλλὰ καὶ δεύτερος ὁ ἐπτόμην, δηλοῦται ἀλλαχοῦ.
urn:cts:greekLit:tlg4083.tlg001.hc:5.221|Ὅτι πολὺ τὸ τοῦ Πανδάρου ἀλαζονικὸν καὶ ἐνταῦθα, ὃς μετὰ τὴν βολὴν ἀβλαβοῦς ἑστῶτος τοῦ Διομήδους μέγα κομπάζει καὶ τόπον ὁρίζει, περὶ ὃν δῆθεν  ἐκεῖνον ἔπληξε, λέγων ὅτι βέβληαι κενεῶνα διαμπερές, ὅ ἐστι τὴν λαγόνα  ἤγουν τὴν λαπάραν, οὐδέ σ’ ὀί̈ω δηρὸν ἔτ’ ἀνσχήσεσθαι, ἐμοὶ δὲ μέγ’ εὖχος  ἔδωκας. Οὕτω γλώσσαλγος ὁ ἀνήρ. διὸ καὶ Ὅμηρος οἰκείως εἰς τὴν γλῶσσαν κολάζει αὐτόν. πρυμνὴν γὰρ αὐτὴν ἐξέταμε χαλκὸς ὑπὸ Διομήδους ἐκ  μετεώρου ποθέν, οἷα εἰκός, ἀφεθείς.
urn:cts:greekLit:tlg4083.tlg001.hc:5.222|Φησὶ γὰρ ὅτι ἡ Ἀθηνᾶ, ἤτοι  ἡ τοῦ ἥρωος φρόνησις, στάντος, ὡς εἰκός, ἐν καιρίῳ τόπῳ, τὸ βέλος ἴθυνε  ῥῖνα παρ’ ὀφθαλμόν, λευκοὺς δ’ ἐπέρησεν ὀδόντας. τοῦ δ’ ἀπὸ μὲν γλῶσσαν           πρυμνὴν τάμε χαλκὸς ἀτειρής, αἰχμὴ δ’ ἐξεσύθη παρὰ νείατον ἀνθερεῶνα. ἐξ  ὑψηλοῦ τοίνυν ἡ βολὴ γίνεται, ἢ τάχα καὶ ὁ Πάνδαρος πτοηθεὶς καὶ κατακύψας  τοῦ δίφρου ἐκ μετεώρου διὰ τοῦτο βάλλεται. πολλαὶ δὲ καὶ νῦν γίνονται δι'  ὀϊστῶν τοιαῦται βολαί. Σημείωσαι δὲ ὅτι ὁ ποιητὴς πολλοὺς καὶ ἄλλους πρεπόντως οἷς ἐπλημμέλησαν πάσχοντας ἐν πολέμῳ ποιεῖ. ὡς ὅτε καὶ Φερέκλῳ τῷ  ναυπηγησαμένῳ εἰς μοιχείαν αἰσχρὸν τραῦμα ἐντρίβει κατὰ γλουτοῦ. καὶ ἡ  Ἀφροδίτη δὲ κατὰ χειρὸς βάλλεται, διότι τῇ χειρὶ πλημμελεῖ, εἴπερ, ὡς  Ὅμηρός φησι, καταρρέζουσα τὰς γυναῖκας ἀναπείθει εἰς μοιχείαν. ἄλλου δέ  τινος χεῖρας ὁ ποιητὴς ἐκκόπτει διὰ τὸ τὸν αὐτοῦ πατέρα δῶρα ὑπ’ Ἀλεξάνδρου  ἐν Τροίᾳ κατὰ τοῦ Μενελάου λαβεῖν. καί τινα δὲ ἄλλον — Ἀγάστροφος δέ,  οἶμαι, ἐστὶν ἐκεῖνοσ — κατὰ τοῦ ἰσχίου τιτρῴσκει, ὡς φεύγοντα. Καὶ ὁ  Λοκρὸς δὲ Αἴας ἐν τῷ Ἐπιταφίῳ ἀσχημονεῖται τὸ στόμα, ἐπειδὴ νεώτερος  ὢν τὸν πρεσβύτην Ἰδομενέα μάτην λαβραγόραν εἶναι ὠνείδισε.
urn:cts:greekLit:tlg4083.tlg001.hc:5.223|Τῶν  δὲ εἰρημένων ὁ μὲν κενεών ὡς περιεκτικόν ἐστι καὶ ἔχει πλεονασμὸν τοῦ  δευτέρου ε κατὰ τὸ πυλεών, ἀκανθεών, χαραδρεών. λέγεται δὲ παρὰ τὸ κενὸς  εἶναι ὀστῶν.
urn:cts:greekLit:tlg4083.tlg001.hc:5.224|Λευκοὶ δὲ ὀδόντες κατ’ ἰδιότητα, ὡς καὶ ὀστέα λευκά καὶ  γάλα λευκόν καὶ κρῖ λευκόν καὶ χιὼν λευκή.
urn:cts:greekLit:tlg4083.tlg001.hc:5.225|Πρυμνόν δὲ τὸ ἔσχατον,  ὡς ἀπὸ τοῦ πέρας περῶ περύω περυμνόν, καὶ ἐν συγκοπῇ πρυμνόν. ὅθεν καὶ  νηὸς πρύμνη, βαρυνομένη αὐτὴ πρὸς διαστολὴν τοῦ πρυμνή ἡ ἐσχάτη. ἐντεῦθεν           δὲ καὶ τὸ πρυμνόθεν ἐπίρρημα.
urn:cts:greekLit:tlg4083.tlg001.hc:5.226|Ἀνθερεών δὲ φανερῶς ἐνταῦθα ὁ ὑπὸ  τὸ πρυμνὸν τῆς γλώττης ὤν, οὗ ἥπτοντο οἱ ἱκέται, ὡς προδεδήλωται. σαφέστερον δὲ εἰπεῖν, ἀνθερεών τὸ τέλος τοῦ ὑπογενείου.
urn:cts:greekLit:tlg4083.tlg001.hc:5.227|Ὅτι τὸ ἤμβροτες  οὐδ’ ἔτυχες παροιμιῶδές ἐστιν ἐπὶ τῶν ἁμαρτανόντων τῆς προθέσεως. δηλοῦσιν  ἄμφω τὰ ῥήματα ἐκ παραλλήλου τὸ αὐτὸ νόημα. Γίνεται δὲ τὸ ἤμβροτες ἢ ἐκ  τοῦ ἀβρότω, τὸ ἀποτυγχάνω, πλεονασμῷ τοῦ νῦ, ὃ καὶ ἀβροτάζω παραγώγως  λέγει ὁ ποιητής, ἢ ἀπὸ τοῦ ἥμαρτες τροπῇ τοῦ α εἰς ο καὶ μεταθέσει τοῦ ρ καὶ  πλεονασμῷ τοῦ β , διὰ καλλιφωνίαν, ὡς ἐπὶ τοῦ γαμβρός καὶ μεσημβρία καὶ  τῶν ὁμοίων γίνεται.
urn:cts:greekLit:tlg4083.tlg001.hc:5.228|Ὅτι τὸ αἵματος ἆσαι, ἤτοι κορέσαι, Ἄρηα  ταλαύρινον πολεμιστήν, ἀστείως καὶ ἀλληγορικῶς δηλοῖ τὸ εἰς αἷμα πολὺ  βάψαι τὸν Ἄρην, ἤγουν τὸ ξίφος. Καὶ σημείωσαι ὅτι ἐψύχωσεν οἷον τὸν  σίδηρον καὶ ἐνταῦθα ὁ ποιητὴς πολεμιστὴν αὐτὸν εἰπὼν κορεννύμενον αἵματος,  ᾧ δὴ πολεμιστῇ ἀκόλουθον καὶ τὸ ταλαύρινον. Τοῖς μὲν γὰρ ἄλλοις πολεμισταῖς  ὁ ῥινὸς οὐ τάλας ἐστίν, ἤτοι καρτερικός, οὐδὲ ἀτειρής, ἀλλὰ δηλονότι τέρην            καὶ ἁπαλός. κατὰ γὰρ τὸν ποιητὴν εἰπεῖν τοῖς μὲν μαχομένοις ἀνδράσιν ὁ  χρὼς οὐ λίθος οὐδὲ σίδηρος, εἰ καὶ σιδήρῳ καταφράττονται, τούτῳ δὲ τῷ  πολεμιστῇ Ἄρεϊ, τουτέστι τῷ ξίφει, τάλας ἐστὶν ὁ ῥινός, ἤγουν στερρότατόν ἐστι  τὸ ἐπιπολάζον αὐτοῦ καὶ ὡς οἷον δέρμα ἐν ἐπιφανείᾳ προκείμενον. Διότι αὐτὸ  τοῦτο σίδηρός ἐστιν ἀτειρὴς κατά τε φύσιν οἰκείαν καὶ διὰ τὴν ἐκ τῆς βαφῆς  στόμωσιν. Πολεμικὸς γὰρ ἐνταῦθα λέγεται Ἄρης, ἐν ἄλλοις μὲν ἢ σωματοειδὲς  δηλῶν δαιμόνιον ἢ ὁρμὴν πρὸς πόλεμον, κατὰ τὸ δῦ δέ μιν Ἄρης, ἢ τραῦμα  ἢ πολέμου ἐνέργειαν. Ἐνταῦθα δὲ ξίφος ἐστομωμένον καὶ οὕτως ἀτειρές,  ὅπερ ἐστὶ δυσδάμαστον καὶ ὡς εἰπεῖν ἀδαμάντινον. Διὸ καὶ εἰκότως μάλιστα  λέγοιτο ἂν ταλαύρινος διὰ τὸ οὕτως ἀτειρές. Ἔστιν οὖν ἐκ τοῦ τάλας καὶ τοῦ  ῥινός ταλάρινος, καὶ πλεονασμῷ Αἰολικῷ τοῦ υ ταλαύρινος ὡς ἄρρηκτος  αὔρηκτος. Διὸ καὶ τῶν παλαιῶν οἱ μὲν Αἰολικῶς ἐψίλουν τὸ ρ τοῦ ταλαύρινος,  ὡς καὶ Ἀρίσταρχος, οἱ δὲ ἐδάσυνον, ὡς ἁπλῶς ἀπὸ τοῦ ῥινός γενόμενον, καθὰ  προερρέθη. Ἔστι δὲ τὸ ταλαύρινος κατὰ τοὺς παλαιοὺς ἀντὶ τοῦ εὔτολμος,  ἰσχυρός.
urn:cts:greekLit:tlg4083.tlg001.hc:5.229|Ὅτι τοῦ Πανδάρου πεσόντος, ἀράβησε τεύχεα ἐπ’ αὐτῷ  αἰόλα, παμφανόωντα, παρέτρεσσαν δέ οἱ ἵπποι. καὶ ἦν μὲν οὐκ ἀναγκαῖον προστεθῆναι καὶ τοῦτο, ἡ δὲ ποιητικὴ φιλοτιμία οὐδὲ τῶν τοιούτων ἀπέχεται.
urn:cts:greekLit:tlg4083.tlg001.hc:5.230|Ὅτι καὶ θανάτου καὶ λειποθυμίας φραστικὸν τὸ τοῦ δ’ αὖθι λύθη ψυχή τε  μένος τε. Ἰστέον δὲ ὅτι ἐξ Ὁμήρου λαβόντες οἱ ὕστερον καὶ αὐτὸ δὴ μόνον τὸ  λυθῆναι ἀντὶ τοῦ θανεῖν ἔφρασαν, ὡς δηλοῖ καὶ Σοφοκλῆς ἐν τῷ ἔθανες,  ἀπελύθης, καὶ ἐν τῷ ποίῳ ἀπελύσατο τρόπῳ.
urn:cts:greekLit:tlg4083.tlg001.hc:5.231|Ὅτι σύντομος καὶ  ἐνταῦθα παραβολὴ τὸ ἀμφὶ δ’ ἄρ’ αὐτῷ βαῖνε λέων ὣς ἀλκὶ πεποιθώς. λέγει  δὲ καὶ νῦν ἀμφιβαίνειν τὸ ὑπερμαχεῖν τοῦ κειμένου. Τὸ δὲ ἀλκί μεταπλασμὸν  ἔπαθεν ἀπὸ τῆς ἀλκῇ δοτικῆς. Τρύφων δέ φησι λέγειν τὸν Ἀρίσταρχον ὅτι  ἔθος ἐστὶ τοῖς Αἰολεῦσι λέγειν τὴν ἰωκὴν ἰῶκα καὶ τὴν κρόκην κρόκα καὶ τὴν  ἀλκὴν ἄλκα ὡς σάρκα, ὅθεν καὶ τὴν αὐτῆς δοτικὴν ἀλκί ὡς σαρκί. ὁ δὲ Ἀσκαλωνίτης, φασίν, οἴεται τὸ ἀλκί ἀπὸ εὐθείας παρῆχθαι τῆς ἡ ἄλξ. Σημείωσαι  δὲ τὴν ἱστορίαν τῆς ἰδιότητος τοῦ λέοντος. οὐδὲν γὰρ ἄλλο ζῷον οὕτω πέποιθε  τῇ ἀλκῇ. οἶδε γὰρ ἄλκιμος εἶναι. λέγεται δέ που καὶ σῦς ἀλκὶ πεποιθώς. εἴη  δ’ ἂν καὶ ῥωμαλέῳ ἀνδρὶ πρέπον τὸ νόημα.
urn:cts:greekLit:tlg4083.tlg001.hc:5.232|Ὅτι θάρσους, οὐ μὴν καὶ  μένους, δηλωτικὸν εἰς τὸν Αἰνείαν λεχθὲν τὸ τὸν κτάμεναι μεμαώς, ὃς τοῦ γ'  ἀντίον ἔλθοι. Διομήδης δέ γε ἄμφω εἶχεν, ὡς προείρηται.
urn:cts:greekLit:tlg4083.tlg001.hc:5.233|Ὅτι καὶ  ἐνταῦθα ὑποδηλοῖ δεῖν εὐρυβόαν εἶναι τὸν στρατηγόν. καὶ Πάνδαρος γὰρ πρὸ  μικροῦ μακρὸν ἄϋσε, καὶ Αἰνείας δὲ σμερδαλέον ἰάχει. Ἔστι δὲ μακρὸν  ἀῦ̈σαι τὸ εἰς πολὺ μῆκος καὶ διάστημα ἀέρος. Λέγεται γάρ, ὥσπερ τὸ σκῆνος  σκᾶνος Δωρικῶς, οὕτω καὶ μῆκος μᾶκος, ἐξ οὗ μακερόν καὶ ἐν συγκοπῇ  μακρόν. ἐκ τοῦ τοιούτου δὲ μάκους καὶ ἡ μακεδνὴ αἴγειρος.
urn:cts:greekLit:tlg4083.tlg001.hc:5.234|Ὅτι  Διομήδης χερμάδιον λάβε χειρὶ μέγα ἔργον, ὃ οὐ δύο γ’ ἄνδρες φέροιεν, οἷοι  νῦν βροτοί εἰσιν. ὃ δέ μιν ῥέα πάλλε καὶ οἶος, ἃ δὴ καὶ ἐν τοῖς ἑξῆς που ἀπαραποίητα οὕτω κεῖται, τῷ βάλεν Αἰνείαο κατ’ ἰσχίον, ἔνθα τε μηρὸς ἰσχίῳ  ἐνστρέφεται, κοτύλην δέ τέ μιν καλέουσι. θλάσσε δέ οἱ κοτύλην, πρὸς δ’ ἄμφω            ῥῆξε τένοντε. ὦσε δ’ ἀπὸ ῥινὸν τρηχὺς λίθος καὶ τὰ ἑξῆς. καὶ ταῦτα μὲν  ἐνταῦθα. Προϊὼν δὲ λέγει, ὅτι βραχύ τι διαλιπὼν ὁ Αἰνείας οὐ μόνον ἐξῆλθεν  εἰς μάχην, ἀλλὰ καὶ ἠρίστευσεν, ὡς εἴπερ μηδέν τι μέγα ἐπεπόνθει κακόν. καὶ  ἔστιν ὁ μῦθος ἀναλληγόρητος μὲν καὶ εἰς τὸ παντελὲς ἀθεράπευτος, οἰκεῖος  δὲ ὅμως τερατείᾳ ποιητικῇ.
urn:cts:greekLit:tlg4083.tlg001.hc:5.235|Ἰστέον δὲ ὅτι χερμάδιον μὲν λίθος  χειροπληθής, οὗ χεὶρ ἂν μάσηται, ὅ ἐστιν ἐφάψηται. διὸ καὶ ὁ ποιητὴς χειρὶ  λάβεν ἔφη. Οὐ πάντῃ δὲ δῆλον εἴτε τὸ χερμάδιον ῥητέον εἴτε κατ’ ἔλλειψιν  τὸν χερμάδιον λίθον. δοκεῖ δὲ τοῦτο κρεῖττον εἶναι.
urn:cts:greekLit:tlg4083.tlg001.hc:5.236|Τὸ δὲ μέγα ἔργον  ταὐτόν ἐστι τῷ μέγα βάρος, ἀπὸ τοῦ ἔρα καὶ γῆ τάχα γεγονός, ὡς τῆς γῆς  βαρυτάτης οὔσης ἐν στοιχείοις. Μάλιστα δὲ ἔργον λέγοι ἂν τὸ παρὰ τοῖς ὕστερον  δύσεργον, ἐξ οὗ καὶ ἐργῶδες τὸ δυσχερὲς καὶ δυσμεταχείριστον. Ὅρα δὲ καὶ τὸ  φέρειν ταὐτὸν ὂν τῷ βαστάζειν, ὃ καὶ ἐπὶ ἐμψύχου τίθεται μετὰ προθέσεως. Ἔφη  γοῦν οὐδ’ ἐθέλητον ἐκφέρειν πολέμοιο. καὶ μετ’ ὀλίγα δὲ ἡ Ἀφροδίτη τὸν υἱὸν  ὑπεκφέρει τοῦ πολέμου. Δῆλον δὲ ὡς καὶ ἄλλα σημαινόμενα τὸ φέρειν καὶ τὰ ἐξ  αὐτοῦ ἔχει λόγῳ τε τροπῆς καὶ ἑτέρως, ὡς δῆλον ἐκ του φέρειν, ὅ ἐστιν ὑπομένειν, καὶ τοῦ σὺ νῦν διάφερε τῶν κακῶν, καὶ τοῦ διάφερε κόρας ὀμμάτων,  καὶ τοῦ συμφέρειν, ὅ ἐστι λυσιτελεῖν, καὶ τοῦ ῥηματικοῦ ὀνόματος τῆς φορᾶς  ἤτοι κινήσεως, καὶ τῆς ξυμφορᾶς, καὶ τοῦ ξυμφερτὴ δ’ ἀρετή, καὶ τοῦ  διαφέρεσθαι, ὅ ἐστι διαμάχεσθαι, ὅθεν καὶ διάφορός τινι ὁ πρός τινα ἐχθραίνων.
urn:cts:greekLit:tlg4083.tlg001.hc:5.237|Τὸ δὲ οἷοι νῦν βροτοί εἰσι, φανερῶς δηλοῖ μετὰ τὰ Τρωϊκὰ γενέσθαι  τὸν Ὅμηρον.
urn:cts:greekLit:tlg4083.tlg001.hc:5.238|Ἡ δὲ τοῦ ἰσχίου κοτύλη καθ’ ὁμοιότητα λέγεται τοῦ  σκεύους, τῆς κοτύλης. κοῖλα γὰρ καὶ ἡ κατὰ τὸ ἰσχίον κοτύλη καὶ τὸ ἀγγεῖον,  δι’ οὗ ἀρυόμεθα, ὅθεν καὶ τὸ κοτυλήρυτον. ἐκεῖθεν δὲ καθ’ ὁμοιότητά τινα  καὶ αἱ τῶν πολυπόδων κοτυληδόνες ἐν ταῖς κατ’ αὐτοὺς πλεκτάναις, ὡς ἡ  Ὀδύσσεια δηλοῖ. Ὅτι δὲ οὐ μηροῦ μόνου, ἀλλὰ καὶ ὤμου κοτύλη  λέγεται τὸ κατ’ αὐτὴν κοῖλον τῆς ὠμοπλάτης, λέγουσιν οἱ παλαιοί. Δῆλον  δ’ ὅτι κοτύλη καὶ μέτρου τι εἶδός ἐστιν οὐ μεγάλου, ἀλλά τινος βραχέος.  τίθεται δὲ καὶ ἐπὶ κοιλότητος χειρός. ὅθεν καὶ παιδιά τις παίζεται καλουμένη  ἐν κοτύλῃ. Προάγεται δὲ οὕτως: περιαγαγών τις ὀπίσω τὼ χεῖρε συμπλέκει  τοὺς δακτύλους. ἕτερος δέ τις εἰς τὰ κοιλώματα τῶν χειρῶν, ἅπερ εἰσὶ κοτύλαι,  τὰ γόνατα ἐνθεὶς καὶ οὕτως ἀναβαλὼν ἑαυτὸν φέρεται ἔποχος, ἐπιλαβὼν τοὺς  ὀφθαλμοὺς τοῦ φέροντος. εἶτα ἐν μέρει ὁ τέως φερόμενος κατελθὼν φέρει τὸν  ἕτερον. καὶ ἦν αὕτη παιδιὰ ἐν κοτύλῃ. Παράγει δὲ καὶ ἡ τῆς χειρὸς κοτύλη  κοτυλήρυτον ὕδωρ καὶ εἴ τι τοιοῦτον παρά γε τοῖς ἀπερίττοις τὰ εἰς χρῆσιν  σκευῶν. Τὸ δὲ ἰσχίον ὁμώνυμον. ὅλον τε γάρ φασι τὸ ἄρθρον καὶ τὸ νεῦρον   τὸ πρὸς τῇ κοτύλῃ. Καιριωτάτη δὲ λέξις καὶ τὸ ἰσχίον καὶ ἡ κοτύλη, διὸ καὶ  δὶς ἔφρασεν ἐπιμονῆς λόγῳ καὶ αὐτὸ καὶ αὐτήν.
urn:cts:greekLit:tlg4083.tlg001.hc:5.239|Τένοντες δὲ ἄλλοι  οὗτοι παρὰ τοὺς ἐν τῷ ἰνίῳ καὶ ταῖς κνήμαις.
urn:cts:greekLit:tlg4083.tlg001.hc:5.240|Τραχὺς δὲ ὁ ῥηθεὶς ὑπόκειται λίθος καὶ ὡς οἷον ὀκριόεις, ἵνα δυνηθῇ δρᾶσαι τὰ εἰρημένα. Ἰστέον δὲ ὅτι  καθάπερ κίων οὐ μόνον ἀρσενικῶς, οἷον πρὸς κίονα μακρὸν ἐρείσας, ἀλλὰ            καὶ θηλυκῶς: ἔχει δέ τε κίονας αὐτὸς μακράς, οὕτω καὶ λίθος διχῶς. Καὶ  τὸ μὲν τρηχὺς λίθος οὐ πάνυ ἀριδήλως ἐκφαίνει τὸ ἄρρεν γένος. δύναται γὰρ  εἶναι καὶ ἡ τρηχύς, κατὰ τὸ θῆλυς ἐέρση, καὶ πουλὺς ἅλς. Τὸ μέντοι  λίθον, κείμενον ἐν πεδίῳ, μέλανα, τρηχύν τε μέγαν τε σαφῶς ἔχει τὸν λίθον  γένους ἀρσενικοῦ, θηλυκοῦ δὲ τὸ ἔξω δ’ ὡς ὅτε τις στερεὴ λίθος.
urn:cts:greekLit:tlg4083.tlg001.hc:5.241|Ὅτι τὸ ἔστη γνὺξ ἐριπὼν καὶ ἐρείσατο χειρὶ παχείῃ δηλοῖ μὴ πεσεῖν τινα εἰς  γῆν ὅλῳ τῷ σώματι, ἀλλὰ μετεωρίζεσθαι γόνασι καὶ χερσίν. ἐκ τοῦ γόνυ δὲ  κατὰ συγκοπὴν γίνεται τὸ γνύξ.
urn:cts:greekLit:tlg4083.tlg001.hc:5.242|Ὅτι ἐν τῷ ἀμφὶ δέ οἱ ὄσσε κελαινὴ  νὺξ ἐκάλυψε νύκτα τολμηρῶς λέγει τὴν τῶν ὀφθαλμῶν σκότωσιν. Ἀλλαχοῦ  δὲ καὶ τὴν ἐν ἀέρι παχεῖαν ζόφωσιν οὕτω καλεῖ, οἷον ὀρώρει δ’ οὐρανόθεν νύξ.
urn:cts:greekLit:tlg4083.tlg001.hc:5.243|Ὅτι ἐὰν ὑπὸ ἱστορίας ἐβοηθεῖτο, εἶχεν ἂν ὁ ποιητὴς ἐνταῦθα τὸν  Αἰνείαν ὑπὸ τῷ Διομήδῃ ἀνελεῖν. διό φησι καὶ νύ κεν ἔνθ’ ἀπόλοιτο καὶ ἑξῆς.  ἐπεὶ δὲ οὐκ ἔχει τοῦτο ἱστορούμενον — καὶ γὰρ καθ’ ἱστορίαν καὶ μετὰ τὴν  ἅλωσιν τῆς Τροίας περίεστιν ὁ Αἰνείασ — ῥίπτει μὲν αὐτὸν ἐνταῦθα εἰς  κίνδυνον, ἐξαιρεῖται δὲ αὖθις μεθόδῳ ποιητικῇ δι’ ἐπεισοδίου θείων προσώπων,  τοῦ τε Ἀπόλλωνος καὶ τῆς Ἀφροδίτης, περὶ ἧς καὶ τερατεύεται ὅσα βούλεται.  Ἡ δὲ θεραπεία τοῦ μύθου ἐν τούτοις βούλεται νέους τινὰς ἡλικιώτας, ὀλίγην  ἑταιρίαν, οὐ πάνυ μαχίμους, ἀλλά, ὡς ἄν τις εἴπῃ, ἐπαφροδίτους καὶ ἀβληχροὺς  καὶ ἁπαλοὺς καί, ὡς εἰπεῖν, θηλύχειρας, ἐπαρῆξαι κειμένῳ τῷ Αἰνείᾳ καὶ  κατά τι πεπρωμένον εὐτυχῶς ἀφαρπάσαι ἐκεῖνον, ὁποῖόν τι καὶ πρὸ τούτου  ἐπὶ τῆς μονομαχίας τοῦ Ἀλεξάνδρου ἐγένετο. ἀλλ’ ἐκεῖνοι μὲν οὔπω ἔπαθον  οὐδὲν οἱ τὸν Πάριν ὑποκλέψαντες, τούτους δὲ βλάψας ὁ Διομήδης λέγεται τὴν            τῆς Ἀφροδίτης χεῖρα βαλεῖν τὴν τὸν Αἰνείαν σκέπουσαν. Ὅτι δὲ πεπρωμένη  τις ὁ Ἀπόλλων εἶναι ἀλληγορεῖται, ὡς ἥλιος, δῆλόν ἐστιν.
urn:cts:greekLit:tlg4083.tlg001.hc:5.244|Ὅτι καὶ  τὸ ὑπὸ Ἀγχίσῃ βουκολέοντι ἔτεκε καινόν ἐστι τῇ μετὰ δοτικῆς συντάξει  τῆς ὑπο προθέσεως. καὶ ἔστιν ὅμοιον τῷ ὑφ’ ἡνιόχῳ εἰωθότι καμπύλον ἅρμα  οἴσουσιν. Ἀττικὸν δὲ τὸ σχῆμα, ὡς καὶ παρ’ ἄλλοις τὸ ὑπὸ διδασκάλῳ τάττεσθαι, καὶ ἕτερα δὲ τοιαῦτα προεσημειώθησαν. Σημείωσαι δὲ ὅτι ὥσπερ  ποιμαίνειν, οὕτω καὶ βουκολεῖν ἐξῆν τοῖς βασιλικοῖς παισίν, οὐ μὴν καὶ συφορβεῖν. τοῦτο γὰρ πάνυ ἀγεννὲς διὰ τὸ τῶν συῶν οὐ μόνον γεωχαρές, ἀλλὰ καὶ  ἄλλως οὐκ εὐγενές.
urn:cts:greekLit:tlg4083.tlg001.hc:5.245|Ὅτι ἐν τῷ ἀμφὶ δὲ ὃν φίλον υἱὸν ἐχεύατο  πήχεε λευκώ, ἡ Ἀφροδίτη δηλαδή, τὸ ἐχεύατο τρυφερότητα καὶ ἁπαλότητα  δηλοῖ γυναικείων χειρῶν. περιπλοκὴν δὲ φράζει εὐνοϊκὴν τὸ ῥηθὲν ἔπος, καθὰ καὶ  ἑξῆς
urn:cts:greekLit:tlg4083.tlg001.hc:5.246|τὸ πρόσθε δέ οἱ πέπλοιο φαεινοῦ πτύγμ’ ἐκάλυψεν, ἤγουν χάριν  καλύμματος ἔθετο. Πτύγμα δὲ λέγει τὸ περίττευμα καὶ δίπλωμα τοῦ τὴν  χεῖρα σκέποντος μέρους τοῦ πέπλου, ᾧ τὸν Αἰνείαν ἡ Ἀφροδίτη καλύψασα,  ὥστε ἕρκος ἔμεν βελέων, οὔτε ἐκεῖνον ὤνησε καὶ αὐτὴ ἐτρώθη, ἀντιτορηθεῖσα  διὰ τοῦ πέπλου.
urn:cts:greekLit:tlg4083.tlg001.hc:5.247|Καὶ σημείωσαι ὅτι οὐ πρὸς ἀποτροπὴν βελῶν ἡ  μυθικὴ Ἀφροδίτη σκέπει τὸν Αἰνείαν, οὐ γὰρ ἀπαθῆ τὸν πέπλον ἔχει, ὅπουγε  καὶ αὐτὴ ἐκείνη βάλλεται, ἀλλ’ ἐπικρύπτει μὲν διὰ τοῦ πέπλου τὸν Αἰνείαν, τῇ  δὲ ἐπικρύψει ἕπεται τὸ μὴ βάλλεσθαι, εἰ καὶ ὁ Διομήδης μόνος τῶν ἄλλων  ἀφῃρημένος τὴν τῆς ὄψεως ἀχλὺν καὶ ὁρᾷ καὶ βάλλει. Οὕτω δὲ καὶ Ἀπόλλων  κυανέῃ νεφέλῃ μετ’ ὀλίγον ἐρύσατο τὸν Αἰνείαν, ἵνα μὴ ἐν τῷ βλέπεσθαι  Δαναῶν τις χαλκὸν ἐνὶ στήθεσσι βαλὼν ἐκ θυμὸν ἕλοιτο.
urn:cts:greekLit:tlg4083.tlg001.hc:5.248|Καὶ ὅρα τὸ  βαλών. πάντως γὰρ οὐ ταὐτὸν εἰπεῖν βαλὼν τὸν Αἰνείαν καὶ βαλὼν χαλκὸν ἐν           στήθεσιν Αἰνείου, ἀλλ’ ἐκεῖνο μὲν τὸ πλῆξαι δηλοῖ, τοῦτο δὲ τὸ ἐπιτυχῶς  θεῖναι ἢ ἀφεῖναι ἢ ἐπιρρῖψαι, ὡς καὶ προϊών φησι κάββαλεν υἱόν, ἤγουν κάτω  ἔθετο, κατέρριψε. Τὸ δὲ ἐκ θυμὸν ἕλοιτο δηλοῖ μὲν περιφραστικῶς τὸ  θανατώσῃ, ἀστείως δὲ εἴρηται ὡς ἐπὶ πράγματος ἐκκρίτου ἀφαιρουμένου.  τοιαύτης γὰρ σημασίας τὸ ἐξελέσθαι.
urn:cts:greekLit:tlg4083.tlg001.hc:5.249|Ἰστέον δὲ ὅτι τε ἕρκος  βελέων τὸ τοῦ πέπλου πτύγμα ἔφη πρὸς ὁμοιότητα τοῦ ἕρκος πολέμοιο, καὶ  ἕρκος πόλεως, καὶ ἕρκεα ἀλωάων. Καὶ ὅτι πρὸς σαφήνειαν τοῦ ἕρκος  ἔμεν βελέων ἐπῆκται τὸ μή τις Δαναῶν ταχυπώλων χαλκὸν ἐνὶ στήθεσσι  καὶ ἑξῆς, ὃ καὶ μετ’ ὀλίγα κεῖται ἀπαράλλακτον.
urn:cts:greekLit:tlg4083.tlg001.hc:5.250|Ὅτι τὰς φιλικὰς  παραινέσεις ἐνταῦθα συνθεσίας φησὶν ἐν τῷ εἰπεῖν, ὅτι οὐ λήθετο Σθένελος  συνθεσιῶν, ἃς ἐπέτελλε Διομήδης. Λαμβάνεται δέ ποτε ἡ λέξις καὶ ἐπὶ τῶν  κοινῶς λεγομένων συνθηκῶν ἤτοι συμφωνιῶν, ὡς ἐν τῷ πῇ δὴ συνθεσίαι τε  καὶ ὅρκια;
urn:cts:greekLit:tlg4083.tlg001.hc:5.251|Ὅτι φλοῖσβος κεῖται καὶ ἐνταῦθα οὐκ ἐπὶ θαλάσσης  ἀλλὰ ἐπὶ τοῦ κατὰ πόλεμον ἤχου καὶ θορύβου. Φησὶ γοῦν ἠρύκακεν ἵππους  νόσφιν ἀπὸ φλοίσβου.
urn:cts:greekLit:tlg4083.tlg001.hc:5.252|Ὅτι Δηί̈πυλόν τινα τιμᾶσθαι λέγει τῷ  Σθενέλῳ πλέον οὐ τοῦ Διομήδους (πῶς γάρ;), ἀλλὰ πάσης ὁμηλικίης. Διὰ τί;  ὅτι οἱ φρεσὶν ἄρτια ᾔδη, ἤγουν ὅτι τὰς φρενὰς ἀραρὼς ἦν, ὅ ἐστι, συνθέτως  εἰπεῖν, φρενήρης, ἢ ὅτι ἐκεῖνα ἐφρόνει, ἃ καὶ τῷ Σθενέλῳ ἐν φρεσὶν ἄρηρε καὶ  ἥρμοστο, ἤγουν ἃ ἤθελεν ὁ Σθένελος, ὡς καὶ ἐν ἄλλοις περί τινος λέγει αἰτίαν  φιλίας, ὅτι τὰ γὰρ φρονέεις, ἅπερ ἐγώ. Καὶ σημείωσαι ὅτι οὐκ ἦν ὁ Διομήδης  ἡλικιώτης τοῦ Σθενέλου. πῶς γὰρ ἂν ἠγάπα τὸν Δηί̈πυλον ὁ Σθένελος περισσότερον πάσης ὁμηλικίης, εἰ καὶ ὁ Διομήδης ὁμῆλιξ ἦν αὐτῷ, ἑταίρων ὁ  φίλτατος. ἴσως δὲ καὶ περὶ πάσης ὁ ἥρως τὸν Δηί̈πυλον ἐτίμα ὁμηλικίης οὐ τῆς  καθ’ ἑαυτόν, ἀλλὰ τῆς κατὰ τὸν Δηί̈πυλον, τιμώμενον τῷ Σθενέλῳ περιττότερον  τῶν ἄλλων τοῦ Δηϊπύλου ἡλικιωτῶν.
urn:cts:greekLit:tlg4083.tlg001.hc:5.253|Ὅτι τὴν Κύπριν κακολογεῖ,            ἐν οἷς φησιν οὕτω περὶ Διομήδους ὃ δὲ Κύπριν ἐπῴχετο, γινώσκων ὅτ’ ἄναλκις  ἔην θεός, οὐδὲ θεάων τάων, αἳ ἀνδρῶν πόλεμον κατακοιρανέουσιν, οὔτ’ ἂρ  Ἀθηναίη οὔτε πτολίπορθος Ἐνυώ. Παντοίως δὲ ἄναλκις ἡ Ἀφροδίτη καὶ κατὰ  τὸν μῦθον καὶ κατὰ πᾶσαν ἀλληγορίαν ἠθικήν τε καὶ φυσικήν. οὐ γὰρ πολέμων  ἐπιστατεῖν οὐδ’ αὐτὸς ὁ τῆς Ἀφροδίτης λέγεται ἀστήρ. Διὸ καὶ ἐν τοῖς ἑξῆς  ὡς ἐκ τοῦ Διὸς λέγεται, ὅτι οὐ δέδοταί σοι τὰ τοῦ πολέμου ἔργα, ἀλλὰ σύ γε  ἱμερόεντα μετέρχεο ἔργα γάμοιο, τὰ δὲ κατὰ πόλεμον Ἄρεϊ μελήσει καὶ Ἀθηνᾷ.
urn:cts:greekLit:tlg4083.tlg001.hc:5.254|Ἡ δὲ Ἐνυὼ δαιμόνιόν τι πλάττεται μάχιμον, ἀπὸ τοῦ ἔνω ἐνύω τὸ φονεύω, ἤ, ὡς καὶ προείρηται, ἀπὸ τοῦ ἐναύειν τὸ φωνεῖν, ἀφ’ οὗ καὶ ἀϋτή ὁ πόλεμος  λέγεται καὶ ὁ Ἐνυάλιος παράγεται.
urn:cts:greekLit:tlg4083.tlg001.hc:5.255|Ἰστέον δὲ ὅτι τὸ γινώσκων οἱ μὲν  συναναγινώσκοντες τοῖς ἐφεξῆς νοοῦσι γινώσκειν τὸν Διομήδην, ὅτι ἄναλκις ἦν  θεὸς ἡ Ἀφροδίτη, ἕτεροι δὲ στίζοντες συμβιβάζουσιν αὐτὸ τοῖς πρὸ αὐτοῦ, ἵνα  ᾖ, ὅτι Κύπριν ὁ Διομήδης ἐπῴχετο, γινώσκων αὐτήν, ὡς μὴ ἀχλυούμενος τοὺς  ὀφθαλμούς. Εἶτα ὡς ἐξ ἄλλης ἀρχῆς ἀναγινώσκουσι τὸ ὅτ’ ἄναλκις ἔην, ἵνα  λέγῃ ὅτι ἐπῴχετο κατ’ αὐτῆς ὁ ἥρως, ἐπεὶ ἄναλκις ἦν αὐτή.
urn:cts:greekLit:tlg4083.tlg001.hc:5.256|Ὅτι  ἀνδρικὸν τὸ πολὺν καθ’ ὅμιλον ὀπάζων, ὅ ἐστι κατόπιν διώκων, ὡς καὶ ἐν  ἄλλοις κεῖται. Εἰ δὲ καὶ ἀντὶ τοῦ παρέχειν λαμβάνεταί ποτε τὸ ὀπάζειν, ἑτέρου  τοῦτο λόγου.
urn:cts:greekLit:tlg4083.tlg001.hc:5.257|Ὅτι πιθανολογῶν τὸν τῆς Ἀφροδίτης μῦθον ὁ ποιητὴς  καὶ μέγεθος πολὺ τῆς δαίμονος ἐνδεικνύμενος λέγει, ὅτι ἐπορεξάμενος ὁ  Διομήδης ἄκρην οὔτασε χεῖρα, μετάλμενος, ὀξέϊ δουρὶ ἀβληχρήν, οἱονεὶ  λέγων, ὅτι καίτοι ἀναταθεὶς καὶ ἀναπηδήσας ὁ Διομήδης, μόλις καθίκετο τῆς  χειρὸς ἐκείνης. Οἷς ἐπάγει εἶθαρ δὲ δόρυ χροὸς ἀντετόρησεν ἀμβροσίου διὰ  πέπλου, τόν οἱ Χάριτες κάμον αὐταί.
urn:cts:greekLit:tlg4083.tlg001.hc:5.258|Ὅρα δὲ τὸ ἐπορέξασθαι, ἐξ  οὗ καὶ ὀρεκτή που μελία, ὡς καὶ ἀλλαχοῦ προδεδήλωται. τὸ μὲν γὰρ ἀφιέμενον  δόρυ βέλος λέγεται, τὸ δὲ ἐκ χειρὸς ὀρεγομένης, ὡς νῦν γίνεται, ἤτοι ἐκτεινομένης οὐτάζον ὀρεκτόν.
urn:cts:greekLit:tlg4083.tlg001.hc:5.259|Ἀβληχρὴ δὲ χείρ ἢ ἡ ἀριστερὰ κατά τινας ἢ  μᾶλλον ἡ ἀσθενὴς διὰ τὸ καὶ τὴν Ἀφροδίτην ἄναλκιν θεὸν ῥηθῆναι. Οἱ γὰρ ἀκριβέστεροι οὐ τὴν ἀριστερὰν χεῖρα τρωθῆναι τῆς Ἀφροδίτης στοχάζονται, ἀλλὰ τὴν  δεξιάν, ὡς ἐν τοῖς ἑξῆς φανήσεται, ὅτε ἡ Ἀθηνᾶ καὶ ἡ Ἥρα καταπαίζουσιν αὐτῆς  ὡς χειρὶ καταψώσης τὰς γυναῖκας, τῇ δεξιᾷ δηλαδή. Τὸ δὲ εἶθαρ ταὐτόν ἐστι  τῷ εὐθύς, παραχθὲν ἐκεῖθεν μετὰ καὶ τροπῆς τοῦ υ εἰς ι . ποιηταῖς δὲ  μόνοις καὶ ἡ λέξις αὕτη φιλεῖται. Τὸ δὲ ἀντιτορεῖν ὠνοματοπεποίηται μὲν  κυρίως ἐπὶ ξύλων, ἃ τρυπῶνται τερέτρῳ. δηλοῖ δὲ τὸ ἄντην ἐτόρησε καὶ  διόλου ἐτρύπησεν. ἐρεῖ δέ που ὁ ποιητὴς καὶ ὅτι κλέπτων τις οἰκίαν ἀντετόρησεν.  Ἐκ δὲ τοῦ τορῶ κατὰ συγκοπὴν μὲν γίνεται τὸ τρῶ τρήσω, κατὰ παραγωγὴν  δὲ τὸ τετραίνω, ὡς τρέμω τετρεμαίνω, ἐξ οὗ τὸ τέτρηνε δ’ ἄρα πάντα ἐν  Ὀδυσσείᾳ.
urn:cts:greekLit:tlg4083.tlg001.hc:5.260|Τὸ δὲ ἀμβροσίου δύναται μὲν κολληθῆναι καὶ μετὰ τοῦ  χροός, κάλλιον δὲ ἀμβροσίου πέπλου εἰπεῖν. Τὸ δὲ ὃν Χάριτες ἔκαμον αὐταί  ἔπαινος χαρίεντός ἐστι πέπλου ἤτοι γυναικείου ἱματίου, ὡς δῆθεν καὶ τῶν  Χαρίτων ὑφαινουσῶν. Ὀπαδοὶ δὲ αὗται τῇ Ἀφροδίτῃ πλάττονται καὶ ὑπουργοί,  ὡς καὶ ἡ Ὀδύσσεια δηλοῖ. Ἕτεραι δὲ Χάριτες αὗται ἴσως παρὰ τὰς τρεῖς,  ἃς ἡ τοῦ Ἡσιόδου Θεογονία σεμνύνει, καὶ οὐκ ἀναντιρρήτως αἱ αὐταί. Ἡ δὲ  τοῦ καμεῖν λέξις ἐπὶ τεχνῶν συνήθης Ὁμήρῳ. πέπτωκε δὲ καὶ εἰς κοινολεξίαν  παρὰ τοῖς ὕστερον, οἷον: ἔκαμεν ὁ δεῖνα ὅπλα, κατὰ τὸ Ἥφαιστος κάμε            τεύχων. Λείπει δ’ ἐν τοῖς τοιούτοις πρόθεσις, οἷον περὶ ὃν Χάριτες ἔκαμον.  οὕτω δὲ καὶ ἐν τοῖς ὁμοίοις. Τὸ δὲ αὐταί κατ’ ἐξοχὴν μέν τινα κεῖται, βιάζεται  δὲ μυθικῶς καὶ μὴ πρὸς ἀλληγορίαν νοηθῆναι τὰς Χάριτας. Ἰστέον δὲ ὅτι, ὃ  νῦν περιπέφρασται ἐν τῷ Χάριτες ἔκαμον, ἀλλαχοῦ μιᾷ δηλοῦται λέξει ἐν  τῷ χαρίεντα δὲ εἵματα ἕσσε. χαρίεντα γὰρ ἐκεῖ ἃ Χάριτες ἔκαμον, ἴσως δὲ  καὶ ὧν χάρις, Ὁμηρικῶς εἰπεῖν, ἀπελάμπετο πολλή. Ἧς πρὸς διαστολὴν  εἴρηται ὧδε τὸ αὐταί. οὐ γὰρ ἀπέλαμπον ἐνταῦθα Χάριτες τοῦ ἀφροδισίου  πέπλου, ἀλλ’ αὐταὶ περὶ αὐτὸν ἔκαμον αὐτουργοῦσαι, οὐ μὴν μεταδιδοῦσαι τῷ  πέπλῳ χαρίτων τινῶν.
urn:cts:greekLit:tlg4083.tlg001.hc:5.261|Ὅτι Ὁμήρου εἰπόντος τρωθῆναι τὴν Ἀφροδίτην  χεῖρα πρυμνὸν ὑπὲρ θέναρος, φασὶν οἱ παλαιοί, ὅτι θέναρ λέγεται τὸ μεταξὺ  τῶν δακτύλων καὶ τοῦ καρποῦ, ἤγουν τὸ κοῖλον τῆς χειρός, ἢ κατὰ Εὔδημον  τὸ μεταξὺ τοῦ λιχανοῦ καὶ τοῦ ἀντίχειρος, ἤγουν τοῦ μεγάλου δακτύλου,  σαρκῶδες καὶ κοῖλον. Ἰστέον δὲ καὶ ὅτι τὸ πρυμνὸν ὑπὲρ θέναρος ἑρμηνεύων  ἐν τοῖς ἑξῆς ὁ ποιητής φησι τρωθῆναι τὴν Ἀφροδίτην χεῖρα σχεδὸν ἐπὶ καρπῷ.  ὅθεν ἐοίκασιν ὀρθότερον νοεῖν οἱ τὸ μεταξὺ τῶν δακτύλων καὶ τοῦ καρποῦ  θέναρ λέγοντες, οὗ τὸ ἄκρον ἐστὶν ἐπὶ τῷ καρπῷ. Διὸ καὶ θέναρ λέγεται παρὰ τὸ  θεῖναι, ἐν ᾧ ἔστι τεθῆναί τι εἰς ὑποδοχήν, ἢ παρὰ τὸ θένω, τὸ τύπτω. Πίνδαρος  δὲ θέναρ βωμοῦ λέγει τὸ πλάτος. Ἀριστοτέλης δέ φησιν, ὅτι χειρὸς τὸ ἐντὸς  θέναρ σαρκῶδες. λέγει δὲ καὶ τὸν καρπὸν ἄρθρον εἶναι χειρὸς καὶ βραχίονος.  Εὕρηται δὲ παρά τισι θέναρ καὶ τὰ ἐν τῷ στήθει τοῦ ποδὸς δύο ὀστᾶ. Ὁμήρῳ           δὲ ὁ λόγος περὶ τοῦ κατὰ χεῖρα. Τινὲς δὲ συντομώτατα φράσαντες εἶπον:  θέναρ καὶ κοτύλη τὸ κοῖλον τῆς χειρός. Λέγουσι δὲ καὶ ἕτεροι οὕτω: θέναρ:  ποδὸς κοῖλον καὶ χειρὸς καὶ τὸ ἔσω τῆς παλαιστῆς.
urn:cts:greekLit:tlg4083.tlg001.hc:5.262|Ὅτι αἷμα  εἰπὼν ῥέειν τῆς χειρὸς τῆς Ἀφροδίτης οὐ πάνυ φιλεῖν δοκεῖ τὴν λέξιν ὁ ποιητής.  ἐπὶ ζῴων γὰρ θνητῶν τὸ αἷμα, τοὺς δὲ θεοὺς ἀναίμονας λέγει. Ὀνομάζει  τοίνυν αὐτὸ καὶ ἰχῶρα, πλὴν οὐ τὸν σεσηπότα, ἀλλὰ τὸν κατὰ φύσιν μετὰ  τροφὴν χυλόν, ὃς ἀνάλογόν ἐστιν αἵματι κατὰ Ἀριστοτέλην καὶ εἰς αἷμα  μεταβάλλεται. Ἐπεὶ δὲ οὐδὲ τοῦτο καίριον ἐπὶ θείας φύσεως διὰ τὸ τοῦ  ἰχῶρος τούτου ἀτελὲς καὶ οὐδὲ τοῖς πολλοῖς γνώριμον εἰς σαφήνειαν — κάλλιον δὲ ἦν εἰπεῖν αἷμα διὰ τὸ καὶ τελειότερον εἶναι αὐτὸ τοῦ ἰχῶρος καὶ σαφέστερον εἰς νόησιν — , διὰ τοῦτο ἐν τοῖς ἑξῆς ἐπὶ τοῦ Ἄρεος ἀνακάμπτει πάλιν εἰς  μόνον τὸ αἷμα, λέγων ἄμβροτον αἷμα καταρρέειν ἐξ ὠτειλῆς, ἀπὸ τῶν ἀνθρωπίνων ἐξ ἀνάγκης τῇ λέξει χρησάμενος, ὡς καὶ νέκταρ οἰνοχοεῖσθαί που τοῖς  θεοῖς ἔφη ἀπὸ ἀνθρωπίνου συμποσίου τὴν λέξιν ἀναγαγών. ἀλλὰ ταῦτα μὲν  ἐν ἄλλοις. Ἐνταῦθα δέ, ἐπεὶ ὁ ἰχὼρ οὐδ’ αὐτός, ὡς ἐρρέθη, ἐπὶ θεῶν κυριολεκτεῖται — ζωϊκὴ γάρ ἐστι καὶ αὕτη λέξισ — , μετάγει τὸν λόγον εἰς ἀόριστον  μέν, σαφεστέραν δὲ ἑρμηνείαν, καὶ εἰπὼν ῥέε δ’ ἄμβροτον αἷμα θεοῖο, ἰχώρ,  ἐπιφέρει ἀορίστως οἷός πέρ τε ῥέει μακάρεσσι θεοῖσι, τουτέστιν ὑγρότης θεοῖς  πρέπουσα τοῖς μὴ ἔχουσιν οὔτε τὸν ἀληθῶς ἰχῶρα οὔτε τὸ κατὰ τὸν ποιητὴν  ἀτρεκὲς αἷμα.
urn:cts:greekLit:tlg4083.tlg001.hc:5.263|Εἶτα καὶ συλλογίζεται τὸ μὴ ἔχειν αἷμα τοὺς θεοὺς  διὰ μέσου τοῦ μήτε σῖτον ἔδειν αὐτοὺς μήτε οἶνον πίνειν, φράσας οὕτω οὐ γὰρ  σῖτον ἔδουσ', οὐ πίνουσ’ αἴθοπα οἶνον, τοὔνεκ’ ἀναίμονές εἰσι καὶ ἀθάνατοι  καλέονται. Ἔνθα σημείωσαι ὅτι ἐν τῷ οὐ γὰρ σῖτον ἔδουσι δεῖ κατὰ τὸν  Πορφύριον προσυπακούειν τὸ ἀλλ’ ἀμβροσίαν, εἰ καὶ λείπει διά τε τὸ φανερὸν           εἶναι καὶ διὰ γοργότητα λόγου. Ἐν δὲ τῷ οὐ πίνουσιν αἴθοπα οἶνον προσληπτέον ὁμοίως τὸ ἀλλὰ νέκταρ, ἵνα μὴ καὶ οἱ σκώληκες ὦσι θεοί, μήτε σῖτον  ἔδοντες μήτε οἶνον πίνοντες καὶ ὄντες ἀναίμονες. Συλλογίζεται οὖν οὕτως.  Οἱ θεοὶ ἀμβροσίαν καὶ νέκταρ προσφέρονται, οὐ μὴν σῖτον καὶ οἶνον. τὰ δὲ  νέκταρι καὶ ἀμβροσίᾳ χρώμενα ἀθάνατά εἰσιν. οἱ θεοὶ ἄρα ἀθάνατοι. Σημείωσαι  δὲ καὶ ὅτι ἐπὶ ἐγκρατευτῶν ἀνδρῶν ῥηθήσεται τὸ οὐ γὰρ σῖτον ἔδουσιν, οὐ  πίνουσιν αἴθοπα οἶνον, τὸ δ’ ἑξῆς παρῳδηθήσεται, οἷον: τοὔνεκα ὀλιγαίμονές  εἰσι καὶ τῇ ἀρετῇ ἀθάνατοι καλέονται. καὶ ταῦτα μὲν τοιαῦτα.
urn:cts:greekLit:tlg4083.tlg001.hc:5.264|Ὁ δὲ  ἰχώρ ἀπὸ τοῦ ἴσχω κατὰ τοὺς παλαιοὺς γίνεται, ἀφ’ οὗ καὶ ἡ ἰσχάς, ὁ ἰσχναίνων  τὸ σῶμα ἐν τῷ ἀπορρέειν. Διό, φασί, καὶ ἐκτείνει τὴν ἄρχουσαν ὁμοίως τῷ  γίγνεται γίνεται.
urn:cts:greekLit:tlg4083.tlg001.hc:5.265|Ὅτι κυανέην νεφέλην ἱστᾷ περὶ τὸν Αἰνείαν ὁ  Ἀπόλλων καὶ κρύπτει αὐτὸν καὶ οὕτω σῴζει δι’ ἁρπαγῆς. Οὐ γὰρ μόνον  φωσφόρος ὁ ἥλιος, ἀλλὰ καὶ νεφεληγερέτης διὰ τὰς ἀναθυμιάσεις, ἃς ἀνάγει,  ὥσπερ οὐδὲ μόνον ἀλεξίκακος, ἀλλὰ καὶ ἀπόλλων. Οὕτω δὲ καὶ ὁ Ποσειδῶν  οὐ μόνον σεισίχθων, ἀλλὰ καὶ ἀσφάλιος, ὡς ὑγρότητι συνέχων τὴν γῆν, διὸ  καὶ γαιήοχος λέγεται. Φράζει δ’ ἐνταῦθα Ὅμηρος οὕτω καὶ τὸν μὲν μετὰ  χερσὶν ἐρύσατο, τουτέστιν εἰρύσατο, ἐφύλαξε, Φοῖβος Ἀπόλλων κυανέῃ  νεφέλῃ, μή τις Δαναῶν ταχυπώλων καὶ ἑξῆς, ὡς προγέγραπται.
urn:cts:greekLit:tlg4083.tlg001.hc:5.266|Ὅτι θηλύφρονι ἀνδρί, ἀχρείῳ τὰ εἰς πόλεμον, ἐπιφωνηθήσεται τὸ εἶκε πολέμοιο  καὶ δηϊοτῆτος, ἢ οὐχ’ ἅλις ὅτι γυναῖκας ἀνάλκιδας ἠπεροπεύεις, καὶ τὰ ἑξῆς.  Ὅμηρος δὲ περὶ Ἀφροδίτης τοῦτό φησιν, ἥτις ὥσπερ τὴν Ἑλένην, οὕτω καὶ  ἄλλας ἀπατῶσα ἐποίει ἀφραίνειν.
urn:cts:greekLit:tlg4083.tlg001.hc:5.267|Τὸ δὲ ἢ οὐχ’ ἅλις συνίζησιν ἔχει  τῶν ἐν ἀρχῇ δύο μακρῶν συλλαβῶν εἰς μίαν μακρὰν καὶ λογίζεται ἀντὶ δακτύλου            διὰ τὴν τοιαύτην συνίζησιν. Σημείωσαι δὲ ὅτι οὐ μόνον ἀπολύτως φράζεται,  ὡς καὶ ἐνταῦθα, τὸ ἅλις, καὶ ἐν τῷ ἅλις δέ οἱ, ἀλλὰ καὶ γενικὴν ὡς τὰ πολλὰ  ἔχει σύνταξιν, ὡς τὸ τούτων μὲν ἅλις, καὶ Εὐριπίδης: ἅλις ὀδυρμῶν ἐμῶν.  Καὶ ἔχει ἔλλειψιν ὑπαρκτικοῦ ῥήματος ἡ τοιαύτη σύνταξις. Ἔστι δὲ ὅτε καὶ  κατ’ εὐθεῖαν προάγεται, οἷον ἅλις πόλις ὡς ἔχει, καὶ ἅλις γὰρ οἱ γεγῶτες.  καὶ λείπει ἐν τοῖς τοιούτοις ῥῆμά τι ἐκ τοῦ ἔχω. Τὸ δὲ ἔπος τὸ ἢ οὐχ’ ἅλις  καὶ ἑξῆς, ὡς πεπονθὸς πλεονασμὸν περὶ τὴν κεφαλὴν προκέφαλον λέγεται, ὡς  οἷον εἰπεῖν πρόμηκες τὴν κεφαλήν. διὸ τὸ αὐτὸ καὶ μακροκέφαλον ὡς διπλάζον  τὴν ἄρχουσαν. Ἧς εἴ τις ἀφέλοι τὸ κορυφαῖον ὡς οἷά τινα περιττότητα,  ὑγιοῦται τὸ λεῖπον εἰς δάκτυλον. Ὃ καὶ ἄλλως γίνεται τῇ ῥηθείσῃ συνιζήσει  τῶν δύο μακρῶν κατὰ τὸ ἢ λάθετ’ ἢ οὐκ ἐνόησε. κἀκεῖ γὰρ τὸ ἢ οὐκ ἐνόησεν  εἰς δάκτυλον ποδίζεται. καὶ τοιοῦτον μὲν τὸ ῥηθὲν ἔπος καὶ ὅσα κατ’ αὐτό.  Ἀνάπαλιν δὲ τῷ τοιούτῳ πάθει ἔχει τὸ ἀκέφαλον, ταὐτὸν δ’ εἰπεῖν βραχυκέφαλον, κατὰ τὸ ἀμαθής ὁ ὀλιγομαθής, ὃ τοῦ κατὰ τὴν ἄρχουσαν μεγέθους ἐκπεσὸν  ἀπὸ βραχείας ἄρχεται, ὁποῖον σὺν ἄλλοις, ἃ ἑτέρωθι φανεῖται, καὶ τὸ ἐπειδὴ  νῆάς τε καὶ Ἑλλήσποντον ἵκοντο, καὶ ἐπειδὴ λίπε δῶμα Καλυψοῦς ἠϋκόμοιο, καὶ ἐπίτονος βέβλητο, βοὸς ῥινοῖο τετευχώς. τοιούτου δὲ πάθους ἔτυχε  καὶ τὸ Βορέης καὶ Ζέφυρος, τώ τε Θρῄκηθεν ἄητον, καὶ τὸ πλέονές κε  μνηστῆρες ἐν ὑμετέροισι δόμοισιν. Εἰ γὰρ καὶ ἰσοδάκτυλοι τούτοις οἱ πρῶτοι  πόδες ὡς τετράχρονοι, ἀλλ’ ὅμως οὐκ ἔστι προκεφάλους εἰπεῖν αὐτούς, ὅτι  μηδὲ περιττεύει αὐτοῖς ἡ κεφαλὴ μακρὰ οὖσα, ἀκεφάλους δὲ μᾶλλον διὰ τὸ           ἐκπεσεῖν τῆς κατὰ τὴν ἄρχουσαν ἐκτάσεως. Ἀκέφαλοι δὲ ὁμοίως στίχοι  καὶ τὸ ἕως ἐγὼ περὶ κεῖνα πολὺν βίοτον ξυναγείρων, καὶ ἕως ὃ ταῦθ’ ὥρμαινε  κατὰ φρένα καὶ κατὰ θυμόν. Περὶ δὲ τούτων φασὶν οἱ παλαιοὶ καὶ ὅτι γελοῖοι  οἱ τὴν μέσην μακρὰν ἐν τῷ ποδολογεῖν προτάττοντες καὶ τὸ ἕως ωεσ λέγοντες,  καθὰ καὶ ἐν τῷ Βορέης καὶ Ζέφυρος ἠσβορε ποδίζοντες τὴν ἄρχουσαν. εἰ δὲ  δεῖ, φασί, κατὰ τέχνην βοηθεῖν ἐν τῷ ἕως ἐγώ, καὶ ἕως ὅ, προενεκτέον τὸν  πρῶτον πόδα, ὥσειπερ ἦν ὥσει οἷα συνιζήσεως ἐν αὐτῷ γενομένης, κατὰ  κοινὴν συλλαβήν. ἄλλως δέ, φασίν, ἀβοήθητον ὄν, τάττεται εἰς ἀκέφαλον,  καθότι ἡ πρώτη τοῦ ποδὸς βραχεῖα οὖσα κεῖται ὡσεὶ καὶ μακρά. καὶ τοιαῦτα  μὲν ταῦτα. Περὶ δέ γε τῶν κατὰ κοιλίαν καὶ σκέλη στιχηρῶν παθῶν ἐν οἰκείοις  ἑτέρωθι χωρίοις ῥηθήσεται. Γυναῖκες δὲ ἀνάλκιδες κατὰ κοινὸν ἐπίθετον.  τοιαῦται γὰρ αὐταί, εἰ μή τις ἄλλως δαί̈φρων εἴη κατὰ τὴν Πηνελόπην ἢ κατὰ  τὴν ἀνδρικὴν Ἀταλάντην ἢ Ἀργανθώνην ἢ Ῥοδογούνην καὶ εἴ τις ἄλλη  τοιαύτη γυνή, ὁποία καὶ ἡ Ἀρτεμισία καὶ ἡ Νίτωκρις αἱ βάρβαροι.
urn:cts:greekLit:tlg4083.tlg001.hc:5.268|Ὅτι ἐκφόβησις κατὰ δειλοῦ τὸ εἰ δὲ σύ γ’ ἐς πόλεμον πωλήσεαι, ἦ τέ σ’ ὀί̈ω  ῥιγήσειν πόλεμόν γε, καὶ εἴ χ’ ἑτέρωθι πύθηαι. Ὅρα δέ, ὅτι τε δὶς ἐταὐτολογήθη  συνεχῶς ὁ πόλεμος, καὶ ὅτι τὸ εἰς πόλεμον πωλήσεαι παρήχησίν τινα ἔχει,  ὁποῖαί τινες καὶ ἐν Ὀδυσσείᾳ καὶ ἐν τῇ α ῥαψῳδίᾳ τῆς Ἰλιάδος ταύτης ἔκκεινται. ὅμοιον δὲ καὶ τὸ Ἀριστοτελικὸν τὸ τὰ φολιδωτὰ φωλεῖ μὲν τὰ  πλεῖστα.
urn:cts:greekLit:tlg4083.tlg001.hc:5.269|Ὅτι τὸ ἀλύω οὐ μόνον ἐπὶ λύπης, ὡς ἐνταῦθα ἡ Ἀφροδίτη  ἀπέβη ἀλύουσα, τείρετο δ’ αἰνῶς, ἀλλὰ καὶ ἐπὶ χαρᾶς, ὡς ἐν Ὀδυσσείᾳ ἐν           τῷ ἀλύεις ὅτι Ἶρον ἐνίκησας, καὶ Πλούταρχος δὲ κατακόρως οὕτω χρᾶται  τῇ λέξει. Φασὶ δὲ τὸν Ἀσκαλωνίτην δασύνειν τὸ ἁλύω ἐπὶ τῆς χαρᾶς. εἴρηται  δὲ περὶ τούτου καὶ ἐν τοῖς εἰς τὴν Ὀδύσσειαν.
urn:cts:greekLit:tlg4083.tlg001.hc:5.270|Ὅτι Ἀφροδίτη μετὰ  τὴν βολὴν ὑπὸ Ἴριδος τῆς μυθικῆς χειραγωγεῖται καὶ τοῦ πολέμου ἐξάγεται  ἀχθομένη ὀδύναις, μελαίνετο δὲ χρόα καλόν. Φασὶ δὲ τὴν Ἶριν ἐρωτικὴν καὶ  αὐτὴν εἶναι. καὶ μήν τινες, ὡς καὶ προεγράφη, αὐτῆς καὶ Ζεφύρου παῖδά  φασι γενέσθαι τὸν Ἔρωτα. ταῦτα δὲ οὕτω μυθεύεται διὰ τὴν ἀλληγορουμένην  Ἶριν, ἐπεὶ καὶ αὐτὴ ἔχει τί ἐπαφρόδιτον διὰ τὸ τῶν χρωμάτων κάλλος. διὸ καὶ  οἰκείως πως ἔχειν δοκεῖ πρὸς Ἀφροδίτην. Ὠκεῖαν δὲ καὶ νῦν, ὡς ποδήνεμον,  ταὐτὸν δ’ εἰπεῖν ἀελλόποδα, τὴν Ἶριν λέγει, μυθικῶς μὲν διὰ τὸ πτερωτὴν  εἶναι καὶ ταχεῖαν, καθὰ καὶ ὁ Ἑρμῆς. Ἄγγελοι γάρ εἰσι καὶ ἀμφότεροι. διὸ  καὶ ἀπὸ τοῦ εἴρω, τὸ ἀγγέλλω, ἐτυμολογοῦνται. ἀρετὴ δὲ ἀγγέλου τὸ τάχος.  Ἀλληγορικῶς δὲ διὰ τὸ ταχὺ τῆς Ἴριδος εἴς τε τὸ γίνεσθαι καὶ εἰς τὸ ἀπογίνεσθαι. Ὅτι δὲ διττῶς ἡ Ἶρις, ἡ μὲν γὰρ σωματοειδής, ὡς δῆθεν κατὰ γυναικὸς  εἶδος, οἷον Ἶρις δ’ αὖθ’ Ἑλένῃ λευκωλένῳ ἄγγελος ἦλθεν, ἡ δὲ τὸ ἐν ἀέρι  σημεῖον, οἷον ὡς δ’ ὅτε πορφυρέην ἶριν καὶ ἑξῆς, καθωμίληται. Τὸ μέντοι  ἴρινον μύρον καὶ τρίτην τινὰ ἶριν ἐμφαίνει εἶναι, περὶ ἧς ἐν ἄλλοις δηλοῦται.
urn:cts:greekLit:tlg4083.tlg001.hc:5.271|Ὅτι ἔοικεν ὁ Διομήδης περὶ τὰ τοῦ πολέμου δεξιὰ εὐδοκιμεῖν,  ὡς τῶν Τρωϊκῶν ἀριστέων ἐν τοῖς ἀριστεροῖς νῦν μάλιστα πονουμένων. διὸ  Ἀφροδίτη μάχης ἐπ’ ἀριστερὰ τὸν Ἄρην εὑροῦσα καθήμενον, ἤτοι ἐγκείμενον  καὶ προσεδρεύοντα, ἤδη δὲ καὶ ἀργοῦντα καὶ οὐ πάνυ ἀγωνιῶντα, διὰ τὸ ἐκεῖσε  τοὺς Τρωϊκοὺς ἀριστέας νικᾶν, εἰς ἐπικουρίαν τῶν δεξιῶν αὐτὸν προκαλεῖται,  ὡς πονούντων δηλαδή, καὶ ἐρεθίζει κατὰ τοῦ Διομήδους. Φησὶ γὰρ ὁ ποιητής:  εὗρε μάχης ἐπ’ ἀριστερὰ θοῦρον Ἄρηα, ὅστις ἐκεῖθεν διεγερθεὶς οἷον καὶ  διαναστὰς εἰς ἄμυναν ἐπελεύσεται τῷ Διομήδει, ὅτε καὶ γενήσεται μείζων ἡ  τοῦ Διομήδους ἀριστεία, μυθικῶς μὲν Ἄρεος τρωθέντος τοῦ βροτολοιγοῦ, τῇ  δὲ ἀληθείᾳ, γενναίων ἀνδρῶν ἀρειμανίων ἐπελθόντων μὲν τῷ Διομήδει πλειόνων  τῷ πλήθει ἤπερ ἐπὶ τοῦ Αἰνείου καὶ Ἀφροδίτης, ἡττηθέντων δέ. Ἐρεῖ γὰρ ὅτι  Τρώων στίχας οὖλος Ἄρης ὤτρυνε μετελθών, οἳ δηλαδὴ καὶ συνέμιξαν τῷ  Διομήδει. καὶ γὰρ ζηλοῦσιν, ἐὰν ὁ Διομήδης εἷς ὢν τοσαῦτα κακὰ ποιῇ οὐ           μόνον εἰς τοὺς καθ’ ἕνα, ἀλλὰ καὶ εἰς πλῆθος. διὸ καὶ ἐπέρχονται χιλιάδες  πολλαί, ὡς ἐν τοῖς ἑξῆς φανήσεται, καὶ ἡττῶνται καὶ αὐτοί. καὶ οὕτω δοκεῖ  τρωθῆναι Ἄρης ὁ ὄρσας αὐτούς.
urn:cts:greekLit:tlg4083.tlg001.hc:5.272|Ὅτι ἐν τῷ ἠέρι δ’ ἔγχος ἐκέκλιτο,  τὸ τοῦ Ἄρεος δηλαδή, καὶ ταχέ’ ἵππω, λέξεως ὁμωνυμία βοηθεῖ τῇ ὀρθῇ ἐννοίᾳ.  τὸ μὲν γὰρ ἔγχος ἐκέκλιτο ἤτοι ἔκειτο, οἱ δὲ ἵπποι ἐκέκλιντο, ἤγουν ἵσταντο.  ἄμφω γὰρ δηλοῖ τὸ κεῖσθαι, τό τε ἰδίως λεγόμενον κεῖσθαι καὶ τὸ ἵστασθαι.  Καὶ ἄλλως δὲ ἔγχος μὲν ἐκέκλιτο, ἵπποι δὲ οὐχὶ ἐκέκλιντο, ἀλλὰ κατὰ τὸ εὔλογον  ἵσταντο, ὡς τὸ σῖτον ἔδοντες καὶ οἶνον, πίνοντες δηλαδή. οὕτω δὲ καὶ ἄλλα  πολλά. Εἰ δὲ καὶ περιοχὴν τὸ κεκλίσθαι δηλοῖ, ὡς τὸ λίμνῃ κεκλιμένος  Κηφισσίδι, εὐμαρέστατον οὕτω τὸ ὑποδύσκολον. ἠέρι γὰρ περιείχετο καὶ τὸ  ἔγχος τοῦ Ἄρεος καὶ ἡ ξυνωρὶς διὰ τὸ ἀόρατον.
urn:cts:greekLit:tlg4083.tlg001.hc:5.273|Ὅτι τὸ γνὺξ ἐριποῦσα κασιγνήτοιο φίλοιο ταὐτὸν μέν ἐστι τῷ γουνασαμένη τὸν ἀδελφόν.  πλὴν οὐχ’ ἁπλῶς, ἀλλὰ μετὰ πάθους, ὡς καὶ ἑαυτὴν προσρῖψαι τοῖς ἐκείνου  γόνασιν. οὕτω δὲ καὶ ἑξῆς ἐν τοῖς γούνασι πίπτει τῆς μητρὸς Διώνης ἡ αὐτή,  ἀγεννῶς καὶ θηλυπρεπῶς ἱκετεύουσα. τοιαύτη δέ τις φανεῖται καὶ ὅτε πρὸς τὸν  Δία ἐν τῇ τῶν θεῶν μάχῃ κλαυθμυρίζεται. οὐκ ἄδηλον δὲ ὡς καὶ ἐν πολέμῳ  καταρριφέντες τινὲς γνὺξ ἐριπεῖν λέγονται. Ὅτι ἄμπυξ ἐκαλεῖτο σειρὰ κατάχρυσος τὰς περὶ τὸ μέτωπον τῶν ἵππων τρίχας συνδέουσα, ἐξ ἧς καὶ οἱ τοῦ  Ἄρεος νῦν ἵπποι ἐν δυσὶ τόποις χρυσάμπυκες λέγονται. λεχθήσεται δὲ καὶ ἐν  τῇ Χ ῥαψῳδίᾳ περὶ ἄμπυκος σαφέστερον.
urn:cts:greekLit:tlg4083.tlg001.hc:5.274|Ὅτι τὸ φίλε ἐκτείνει καὶ  ἐνταῦθα τὸ τῆς ἀρχούσης δίχρονον, ὡς καὶ ἐν τῇ Γ ῥαψῳδίᾳ. Φησὶ γὰρ φίλε  κασίγνητε, κόμισαί τέ με, δὸς δέ μοι ἵππους. Διὸ καὶ ὁ Ἀσκαλωνίτης, φασί,  περιέσπα τὸ φι . Καὶ ὅρα τὴν ἀδιαφορίαν καὶ νῦν τῶν διχρόνων, εἴγε καὶ τὸ  φίλος ποτὲ μὲν ἐκτείνει, ποτὲ δὲ συστέλλει τὴν ἄρχουσαν. Σημειοῦνται δὲ καὶ            ὅτι ἐν μὲν τῷ αἰδεῖσθαί θ’ ἱερῆα, καὶ ἐν τῷ προσέειφ’ ἱερὴ ἲς Τηλεμάχοιο  συστέλλεται τὸ ι τοῦ ἱερόν, ἐν δὲ τῷ ἱερὸν ἰχθύν ἐκτείνεται, ὡς μέν τινές  φασι, καθὰ λέγει καὶ Τρύφων ἐν τοῖς Περὶ ἀρχαίας ἀναγνώσεως, διὰ τὸ τὸν  ποιητὴν ἐκτείνειν πολλὰ ἕνεκεν τοῦ μέτρου, ὡς δὲ οἱ ἀκριβέστεροι λέγουσι διὰ  τὸ φευκτέον εἶναι ἐν δακτυλικῷ μέτρῳ τὸ παράλληλον τῶν τριῶν βραχειῶν.  Τούτῳ τῷ λόγῳ καὶ τοῦ ἀκάματος καὶ ἀθάνατος, ὡς προερρέθη, ἐκτείνεται τὸ  κατ’ ἀρχὰς δίχρονον, καὶ τοῦ ἄορι θεινομένων, καὶ ἶσος Ἐνυαλίῳ, καὶ  ἱέμενος καπνὸν ἀποθρῴσκοντα νοῆσαι, καὶ ἀποπέσῃσιν ἐν τῷ τῆς Ὀδυσσείας ω , καὶ ἄλλα πολλά. Ἰστέον δὲ ὡς τῶν τινες παλαιῶν ἀπηλεγέως ἀποφηνάμενοι καθ’ Ὁμήρου, ὡς οἷα διαγνόντες καὶ ἄλογον εἶναί ποτε παρ’ αὐτῷ  συστολήν τε καὶ ἔκτασιν διὰ μέτρον, καθυπάγουσι τῇ τοιαύτῃ ἀποφάσει καὶ τὸ  φίλε κασίγνητε, ἄλλως χρονισθὲν παρὰ τὸ ἀνέρες ἐστέ, φίλοι, ὥσπερ καὶ  τὸ ἀνήρ ἐν μὲν τῷ ἀνέρες ἐστέ μακρὰν ἔχει τὴν ἄρχουσαν. ἐν δὲ τῷ ὃς δέ κ'  ἀνὴρ μενέχαρμος βραχύνει αὐτήν. Οὕτω δὲ καὶ ὁ δαήρ διφορεῖται, οἷα ἐν μὲν  τῷ δαὴρ αὖτ’ ἐμός, καὶ αὐτοκασίγνητον καὶ δαέρα μηκύνων τὸ ἄρχον  δίχρονον, συστέλλων δὲ ἐν τῷ Ἕκτορ, ἐμῷ θυμῷ δαέρων πολὺ φίλτατε. Καὶ  τὸ ὕδωρ δὲ ὁμοίαν παρὰ τῷ ποιητῇ πάσχει διφόρησιν καὶ ἡ λήγουσα τοῦ  ἀντικρύ. Τὸ δὲ κόμισαι, ἀντὶ τοῦ ἐπιμελήθητι, ἐκ τοῦ κομίζω, ἐξ οὗ καὶ κομιδή,  ἡ ἐπιμέλεια, ἧς ἡ δοτικὴ ποιεῖ ἐπιρρηματικῶς τὸ κομιδῇ, ὅπερ ἐστὶ λίαν καὶ  ὡς εἰπεῖν ἐν ἐπιμελείᾳ.
urn:cts:greekLit:tlg4083.tlg001.hc:5.275|Ὅτι σεμνολογῶν τις ἀρχεῖον λαμπρὸν εἴποι  ἂν τὸ ὄφρ’ ἐς Ὄλυμπον ἵκωμαι, ἵν’ ἀθανάτων ἕδος ἐστίν. ὑποκαταβὰς δὲ           Ὅμηρος πάλιν περὶ Ὀλύμπου φησὶ θεῶν ἕδος, αἰπὺν Ὄλυμπον, ὃ παραφράζων  Σοφοκλῆς αἰπὺν οὐρανόν φησι.
urn:cts:greekLit:tlg4083.tlg001.hc:5.276|Ὅτι γενναίαν πληγὴν ἔκ τινος  ἀλαζόνος δηλοῖ τὸ λίην ἄχθομαι ἕλκος, ὅ με βροτὸς οὔτασεν ἀνήρ, ὃς δή γε  καὶ ἂν θεῷ πατρὶ μάχοιτο. βαρυνομένη δὲ Ἀφροδίτη κατὰ Διομήδους τοῦτό  φησιν.
urn:cts:greekLit:tlg4083.tlg001.hc:5.277|Ἐν τούτοις δὲ κεῖται καὶ ἀντὶ τοῦ ἀκαχημένη ἀκηχεμένη μεταθετικῶς, διὰ χρείαν μέτρου. Φησὶ γὰρ ἀκηχεμένη φίλον ἦτορ. Τὸ δὲ θεῷ  πατρί παρῴδηται ἡμῖν. Ὅμηρος γὰρ Διὶ̈ πατρὶ ἔφη.
urn:cts:greekLit:tlg4083.tlg001.hc:5.278|Εἰ δὲ τὸ λίην  ἄχθομαι ἕλκος καὶ ἑξῆς, εἰς γαμικόν τινι εὐφυῶς ἐχρησίμευσε κέντρωνα,  οἶδεν ὁ περιτυχών.
urn:cts:greekLit:tlg4083.tlg001.hc:5.279|Ὅτι καὶ ὁ παραιβάτης ἐνίοτε ἡνίοχος εὑρίσκεται  λεγόμενος, ὡς ὅτε τὸν Ἕκτορα θρασὺν ἡνίοχον ὁ ποιητὴς ἐρεῖ. εὕρηται δέ που  καὶ ὁ ἡνίοχος παραιβάτης. Καὶ νῦν οὖν τοιοῦτόν τι ἐμφαίνει ὁ ποιητὴς ἐν τῷ  πὰρ δέ οἱ Ἶρις ἔβαινε καὶ ἡνία ἔλαβε χερσίν. ἡ γὰρ αὐτὴ καὶ παραιβάτις διὰ  τὸ παραβαίνειν καὶ ἡνίοχος διὰ τὸ ἡνία λαβεῖν. Καὶ ὅλως ἐπαλλάσσειν αἱ λέξεις  αὗται ἀλλήλαις φαίνονται. εἰ δὲ καὶ ἡ νυμφικὴ πάροχος εὖ λέγεται παραιβάτις,  φανεῖται ῥηθὲν ἀλλαχοῦ.
urn:cts:greekLit:tlg4083.tlg001.hc:5.280|Ὅτι πολλοῦ τάχους καὶ προθυμίας ἵππων  δηλωτικὸν τὸ μάστιξε δ’ ἐλάαν, ἵππους δηλαδή, τὼ δ’ οὐκ ἄκοντε  πετέσθην. Καὶ ὅρα τὴν ἀδιαφορίαν τῶν πτώσεων. δυνάμενος γὰρ εἰπεῖν  δυϊκῶς καὶ ἀνωτέρω τὸ δῶκε χρυσάμπυκας ἵππους, ὁμοίως καὶ κατωτέρω  τὸ ἔνθ’ ἵππους ἔστησεν, ὁ δὲ πληθυντικῶς εἶπεν, ὡς ἀδιάφορον ὂν οὕτως ἢ  ἐκείνως εἰπεῖν. Οὕτω καὶ πρὸ τούτου ἔφη μὴ τὼ μὲν δείσαντε ματήσετον,  τεὸν φθόγγον ποθέοντες, καὶ ὣς ἄρα φωνήσαντες, ἐμμεμαῶτ’ ἐπὶ Τυδείδῃ  ἔχον, καὶ ἄνδρε ὁρόω κρατερώ, ἶν’ ἀπέλεθρον ἔχοντας. Καὶ ὅλως παρὰ τῷ  ποιητῇ ἀδιαφόρως τὰ δυϊκά τε πληθυντικῶς ἐκφωνεῖται καὶ τὰ πληθυντικὰ  δυϊκῶς, καὶ ἀλλήλοις συμπλέκονται κατά τινα σύγχυσιν. ἣν παρασημειοῦνται  εἰς πλάτος οἱ παλαιοί. Τοῦ δὲ μάστιξε περίφρασις ἀλλαχοῦ τὸ νόῳ δ'            ἐπέβαλλεν ἱμάσθλην. τὸ δὲ τραγικὸν περιφραστικώτερον ἐν τῷ κέντρα  πώλοις μεταφέρων ἰθύνει. Ἰστέον δὲ ὡς οἱ πέτεσθαι λεγόμενοι ἵπποι καὶ ἀελλόποδες ἂν εἰκότως ῥηθεῖεν καὶ ποδήνεμοι καὶ ὁπλαῖς ἁρπυίαις ἶσοι κατὰ  Λυκόφρονα. Τὸ δὲ τοιοῦτον πέτεσθαι οὐ μόνον ἐτυμολογίαν παραλαλεῖ, ἐκ  τοῦ ἵπτασθαι γὰρ ποσὶν ὁ ἵππος συντέθειται, ἀλλὰ καὶ ἀφορμὴ τῷ μύθῳ γέγονε   τῆς τοῦ δῆθεν πτερωτοῦ Πηγάσου πλάσεως διὰ τό, ὡς εἰκός, ἀπαράμιλλον τάχος  ἐκείνου. Ἰστέον δὲ ὅτι τὸ οὐκ ἄκοντε ἀρετὴν ἵππων δηλοῖ. εἰ γὰρ κατὰ τὸν  Λυρικὸν ἀγαθὸς ἵππος ὁ δέμας ἀκέντητον παρέχων, ἄρα ὁ μαστιζόμενος καὶ  οὕτω θέων οὐκ εὖ ἔχει. καὶ ὅμως ὁ τοιοῦτος, εἴπερ οὐκ ἀέκων θέει, ἀγαθός  ἐστιν.
urn:cts:greekLit:tlg4083.tlg001.hc:5.281|Ὅτι τοῖς ἵπποις τοῦ Ἄρεος ἀμβρόσιον εἶδαρ ὁ μῦθος ὡς  θείοις τισὶ παραβάλλει. Καὶ ὅρα τὸ παραβάλλει ἀντὶ τοῦ παρατίθησιν, ἐξ  οὗ καλῶς παρὰ τοῖς πολλοῖς λέγεται τὸ παράβλημα. Εἰ δὲ οὐκ αὐτόχρημα  ἀμβροσίαν ἁπλῶς δηλοῖ τὸ ἀμβρόσιον εἶδαρ — οὔτε γὰρ ὁ ἀμβρόσιος χιτών  ἐᾷ νοεῖν οὕτω, καὶ οὐδὲ ἵπποις πρέπον ἡ ἀμβροσία — , ὅμως ἐπεὶ ἐν τοῖς  ἑξῆς τοῖς ἵπποις τῆς Ἥρας ὁ Σιμόεις ἀμβροσίαν ἀνέτειλε νέμεσθαι, νοητέον  ἀμβροσίαν καὶ ἐνταῦθα τὸ ἀμβρόσιον εἶδαρ περιφραστικῶς. Ὅτι δὲ καὶ ἄνθους  παραμέμικταί τι τῇ τῆς ἀμβροσίας σκευῇ, ἐν τοῖς εἰς τὴν Ὀδύσσειαν δεδήλωται.
urn:cts:greekLit:tlg4083.tlg001.hc:5.282|Ὅτι ὡς πατρωνυμικὸν ἡ Διώνη ἡ τῆς Ἀφροδίτης μήτηρ. ὡς γὰρ  Ἀκρίσιος Ἀκρισιώνη, οὕτω πως Διός Διώνη. εἰ δὲ Διώνης ἡ Ἀφροδίτη, οὐκ  οἶδεν ἄρα Ὅμηρος τὴν καθ’ Ἡσίοδον ἐκ μηδέων γέννησιν αὐτῆς, καθ’ ἣν            ἐκεῖνος φιλομειδῆ οἶδεν αὐτήν.
urn:cts:greekLit:tlg4083.tlg001.hc:5.283|Ὅτι τὸ ἀγκὰς ἐλάζετο, ἤτοι ἔλαβε,  θυγατέρα ἥν, εἰ μὲν ἐπίρρημά ἐστι, συστέλλει τὸ α , ὡς τὸ ἑκάς, ἀνδρακάς.  Εἰ δέ ἐστι αἰτιατικὴ πληθυντική, ἧς εὐθεῖα αἱ ἀγκαί, καὶ δηλοῖ τὰς ἀγκάλας,  Δωρικῶς συστέλλει τὸ α , ὡς καὶ πρὸ τούτου τινὲς ἐνόουν τὸ ὑποσχὼν θήλεας  ἵππους, γράφοντες ὑποσχὼν θηλέας ἵππους, ἀντὶ τοῦ θηλείας, παροξυτόνως  καὶ οὐ προπαροξυτόνως θήλεας. Τὰς δὲ τοιαύτας Δωρικὰς αἰτιατικὰς παρὰ  Ἡσιόδῳ πολλὰς εἶναί φασιν, εἰ καὶ μὴ παρ’ Ὁμήρῳ. Ἰστέον δὲ καὶ ὅτι, ὡς  καὶ ἐν τοῖς Θεοκρίτου φαίνεται, αἱ μὲν εἰς αι λήγουσαι εὐθεῖαι τῶν πληθυντικῶν  συστέλλουσι τὸ α τῶν αἰτιατικῶν παρὰ τοῖς Δωριεῦσιν, αἱ δὲ εἰς εσ ἐκτείνουσιν  ἀπ’ ἐναντίας τῇ κοινῇ διαλέκτῳ. Τοῦ δὲ ἀγκὰς ἐλάζετο τραχυφωνότερον τὸ  ἀγκὰς ἔμαρπτε, κείμενόν που ἐν τοῖς ἑξῆς.
urn:cts:greekLit:tlg4083.tlg001.hc:5.284|Ὅτι καταρρέζειν  καὶ νῦν τὸ τῇ χειρὶ καταψᾶν κολακευτικῶς. Φησὶν οὖν ὁ ποιητὴς χειρί τέ μιν  κατέρεξεν, ἔπος τ’ ἔφατ’ ἔκ τ’ ὀνόμαζε: τίς νύ σε τοιάδ’ ἔρεξε; Καὶ ὅρα τὰ  συχνὰ πάρισα, τὸ κατέρεξε καὶ τὸ ἔκ τ’ ὀνόμαζε καὶ τὸ ἔρεξε, δι’ ὧν ὁ λόγος  καλλωπίζεται, καὶ ὅτι ἐξ ἑνὸς ῥήματος διάφοροι ἔννοιαι τὸ χειρὶ κατέρεξε,  καὶ τοιάδ’ ἔρεξε. περὶ δὲ τοῦ κατέρεξε καὶ ἐξονόμαζεν ἐν τῇ Α ῥαψῳδίᾳ  εἴρηται.
urn:cts:greekLit:tlg4083.tlg001.hc:5.285|Ὅτι ἐν τῷ ὡσεί τι κακὸν ῥέζουσαν ἐνωπῇ ἐνωπὴν λέγει  τὴν ὄψιν καὶ τὴν ἐν φανερῷ θέαν, ὅθεν καὶ τὸ ἐνώπιος. ἀνάλογος δὲ ἡ ἐνωπὴ            αὕτη τῇ περιωπῇ. Τὸ δὲ ῥέζειν κυρία λέξις ὡς ἐν ποιήσει. διὸ ἐπέμεινεν αὐτῇ  ἐνταῦθα ὁ ποιητής. Ἡ δὲ ἀναλογία τῆς ἐνωπῆς ταύτης κατὰ τὴν μάχιμον  ἐνοπήν. ὡς γὰρ τοῦτο ἐκ τῆς ὀπός, ἐκεῖνο ἐκ τοῦ ὠπός.
urn:cts:greekLit:tlg4083.tlg001.hc:5.286|Ὅτι ἄκρας  φιλίας δηλωτικὸν τὸ ὃς ἐμοὶ πάντων πολὺ φίλτατός ἐστιν. Ἐνταῦθα λαβὼν  Σοφοκλῆς Ἀχιλλέως τὰ φίλτατα ἔφη τὸν Πάτροκλον, ὅπερ οἱ μεθ’ Ὅμηρον  ἐπὶ τῶν πάνυ ἐγγυτάτω φασὶ συγγενῶν. φίλτατα γὰρ ἑκάστῳ γονεῖς καὶ γυνὴ  καὶ παῖδες. Ὅρα δ’ ἐν τούτοις καιρίαν ὑπέρθεσιν. φίλον γὰρ υἱὸν ἡ Ἀφροδίτη  τὸν Αἰνείαν φαμένη ἐπήγαγεν ὑπερθετικῶς τὸ πολὺ φίλτατος.
urn:cts:greekLit:tlg4083.tlg001.hc:5.287|Ὅτι πολλῆς τόλμης καὶ θρασύτητος ἐνδεικτικὸν τὸ οὐ γὰρ ἔτι Τρώων καὶ  Ἀχαιῶν φύλοπις αἰνή, ἀλλ’ ἤδη Δαναοί γε καὶ ἀθανάτοισι μάχονται. Καὶ  σημείωσαι ὅτι εὐσχημόνως εἰς ἀντιθέους ἡ Ἀφροδίτη ἄγει τοὺς Ἕλληνας,  εἴγε καὶ ἀθανάτοισι μαχέσονται, ὥσπερ ποτὲ δηλαδὴ Τιτᾶνες καὶ Γίγαντες.  Ὅρα δὲ καὶ τὴν αὔξησιν τοῦ λόγου. πρὸ ὀλίγου μὲν γὰρ ἔφη, ὅτι ὁ Διομήδης  καὶ ἂν Διὶ̈ πατρὶ μάχοιτο, ἐνταῦθα δὲ κατὰ μεταποίησιν ῥητορικὴν ἢ παράφρασιν ἐπιτείνουσα τὸν αὐτὸν λόγον φησίν, ὅτι οὐκέτι Τρώων καὶ Ἑλλήνων μάχη,  ἀλλ’ ἤδη Ἀχαιοὶ καὶ θεοῖς μάχονται ὡς οἷον ἀντίθεοι. καὶ τοίνυν ἦσαν ἀντίθεοι,  οὐχ’ οἵους μέντοι βούλεται ἡ Ἀφροδίτη λέγειν αὐτούς, ἀλλὰ ἰσόθεοι καὶ κατὰ  τὸν Διομήδην ἀγχίθεοι. καὶ ἡ μὲν Ἀφροδίτη κατὰ τῶν Ἀχαιῶν οὕτω λέγει, διὰ  τὸ πάθος αὔξουσα τὸ κακόν, ἡ μέντοι μήτηρ Διώνη σεμνότερον λαλοῦσα οὐκ ἐκ  βροτοῦ ἀνδρός φησιν αὐτὴν τὸ ἕλκος παθεῖν, ἀλλά τινος τῶν Οὐρανίων. Λέγει  δὲ καὶ παρακατιοῦσα ὡς οἱ θεοὶ ἐπ’ ἀλλήλοις ἄλγεα τιθέντες ἐξ ἀνδρῶν χαλεπὰ  ἄλγεα πάσχουσι. τοῦτο δὲ καὶ παραμυθία ἐστὶ τὸ μὴ ἐξ ἐλαττόνων, ἀλλὰ  κρειττόνων ἢ ἴσων πάσχειν τὰ κακά.
urn:cts:greekLit:tlg4083.tlg001.hc:5.288|Ὅτι κατὰ μὲν τὸν μῦθον  ἡ Διώνη παράγουσα θεῖα πρόσωπα δυστυχήσαντα παραμυθεῖται ἀπὸ τῶν  ὁμοίων ἢ καὶ μειζόνων τὴν τῆς θυγατρὸς Ἀφροδίτης πληγήν, ὅτε λέγει ὡς  ἔτλη ὁ Ἄρης καὶ ἡ Ἥρα καὶ ὁ Ἅιδης. Καὶ ἔστιν ἐκ τοῦ μείζονος ἡ ἀφορμὴ            τοιαύτης ἐπιχειρήσεως κατὰ τοὺς ῥήτορας. καὶ οὕτω μὲν μυθικώτερον. Τῇ  δὲ ἀληθείᾳ ὁ Ὅμηρος τεχνικῶς ἑαυτῷ βοηθεῖ. ὡς γάρ τινος τυχὸν ὑποκρούσαντος, πῶς δή ποτε τολμᾷ θεούς, τὸν Ἄρην καὶ τὴν Ἀφροδίτην, τιτρῳσκομένους ὑπὸ Διομήδους πλάττειν, παράγει μύθους ἀρχαίους ὁμοίους, ἐν  οἷς ἡ Ἥρα, θήλεια καὶ αὐτὴ θεά, συμμαχοῦσά ποτε τῷ Νηλεῖ κατὰ τὴν  Πύλον δεξιτερὸν κατὰ μαζὸν ὀϊστῷ βάλλεται, μείζων τῆς Ἀφροδίτης οὖσα.  καὶ πάλιν θεὸς ἄρρην ὁ Ἅιδης τὸν στιβαρὸν ὦμον βέβληται. καὶ αὐτὸς δὲ ὁ νῦν  τιτρῳσκόμενος Ἄρης ἔπαθέ τί ποτε κατὰ τὸν πάλαι λόγον καὶ αὐτός, εἰ καὶ μὴ  πληγείς, ἀλλὰ δεθεὶς δεσμῷ κρατερῷ, ταὐτὸν δ’ εἰπεῖν, χαλεπῷ, καθὰ διασαφεῖ  μετ’ ὀλίγα ὁ ποιητὴς εἰπὼν χαλεπὸς δέ ἑ δεσμὸς ἐδάμνα. ὥστε διὰ ταῦτα  μηδέν τι τὸν ποιητὴν δοκεῖν πλάττειν ἀπίθανον, εἰ τοιαῦτα προμεμυθολόγηνται  περὶ θεῶν. Τὸ δὲ καὶ τὸν Διόνυσον ὑπὸ τοῦ Ἠδωνοῦ Λυκούργου κακὰ παθεῖν,  καλὸν μὲν καὶ αὐτὸ εἰς παράδειγμα, οὐχ’ ὅμοιον δὲ πάντῃ πρὸς τὰ ἐνταῦθα.  οὔτε γὰρ ἐτρώθη ὁ Διόνυσος οὔτε ἐδέθη, ἀλλὰ μόνον ἐδιώχθη. διὸ καὶ διαστήσας  ὁ ποιητὴς τὸ τοιοῦτον παράδειγμα ἐπάγει αὐτὸ ὕστερον, ἅμα καὶ γραφῆς  εὐπορίαν ἑαυτῷ οὕτω τεχνώμενος καὶ διαφόροις ἐπίτηδες μερίζων τόποις τὰ  ὅμοια νοήματα, ἔτι δὲ καὶ διὰ τὸ ἀνομοειδὲς οὐ συντάττων αὐτὸ τοῖς παροῦσι.
urn:cts:greekLit:tlg4083.tlg001.hc:5.289|Φησὶ δὲ τὸν μὲν Ἄρην δεθῆναι ὑπὸ τῶν περὶ Ὦτον καὶ Ἐφιάλτην,  οἳ Ἀλωέως μὲν ἦσαν καὶ Ἰφιμεδείας, περὶ ὧν καὶ ἐν Ὀδυσσείᾳ εἴρηται.
urn:cts:greekLit:tlg4083.tlg001.hc:5.290|Ἔδησαν δὲ τὸν Ἄρην ἐν χαλκέῳ κεράμῳ, ἤγουν ἀγγείῳ, οἷον πίθῳ.  χρῆσις δὲ τῆς λέξεως ταύτης καὶ ἐν τῇ ̓Ι ῥαψῳδίᾳ. Ἄλλοι δέ φασι δεσμωτηρίῳ  στερρῷ, λέγοντες Κυπρίους κέραμον καλεῖν τὸ δεσμωτήριον. οἱ δὲ πόλιν  Καρίας φασὶ τὸν Κέραμον, χάλκεον οἷον δοκοῦσαν καὶ τροπικῶς λεχθεῖσαν  διὰ τὸ στερρὸν τοῦ τειχίσματος.
urn:cts:greekLit:tlg4083.tlg001.hc:5.291|Ἔνθα δεδέσθαι τὸν Ἄρην  τρισκαίδεκα μῆνας, ἕως Ἠερίβοια, ἡ τῶν Ἀλωειδῶν μητρυιά, δυσμενῶς τοῖς            προγόνοις ἔχουσα, ἐξήγγειλε τῷ Ἑρμῇ. ὁ δὲ χαριζόμενος τῇ Ἥρᾳ ἐξέκλεψε  τὸν Ἄρην, ὅθεν φυγὼν ἧκεν εἰς Νάξον. Βούλεται δὲ παρὰ τοῖς ἀλληγοροῦσιν  ἠθικῶς ὁ παλαιὸς οὗτος λόγος δεσμὸν ἔλλογον αἰνίττεσθαι τοῦ θυμοῦ, ὃν δὴ  δεσμὸν πάσχει ὑπό τε τοῦ Ὤτου, ἤτοι τοῦ ἐκ μαθήσεως καὶ διδασκαλίας  λόγου, τοῦ ἐξ ἀκοῆς τῆς δι’ ὤτων ἐγγινομένου, καὶ ὑπὸ τοῦ ἐνδιαθέτου καὶ  φύσει ἰαλλομένου καὶ ἐπιπεμπομένου ἡμῖν, ὃν ὁ Ἐφιάλτης παραδηλοῖ, ὡς  ἐκεῖνον ὁ Ὦτος. ὅστις Ἄρης οὐκ ἀεὶ παρ’ ἡμῖν δέδεται, ἀλλά τις ψυχικὴ  διάθεσις οὐκ ἀγαθή, ὁποία καὶ μήτηρ, ἀλλὰ τρόπον τινὰ μητρυιὰ ἔγκοτος,  λαθοῦσα ὑπεκκλέπτει καὶ λύει αὐτόν. οὐ γὰρ ἔστι διὰ βίου πραύ̈θυμον εἶναί  τινα.
urn:cts:greekLit:tlg4083.tlg001.hc:5.292|Ἰστέον δὲ ὅτι τε καὶ μητρυιὸν οἱ παλαιοί φασι τὸν πατρῷον,  ἀρρενωνυμοῦντες τὴν μητρυιάν, καὶ λέγει οὕτω Θεόπομπος καὶ οἱ Κωμικοὶ  δὲ μάλιστα κατὰ τοὺς παλαιούς. Καὶ ὅτι τὰς μὲν ἀγαθὰς διαθέσεις καλῶς ἄν  τις μητέρας ἡμῶν ἐρεῖ, τὰς δὲ μὴ τοιαύτας μητρυιάς. Οὕτω καὶ Ἡσίοδος  τὰς μὲν τῶν ἡμερῶν μητέρας λέγει, τὰς χρηστὰς δηλαδή, τὰς δὲ μητρυιὰς εἶναί  φησι, τὰς μὴ ἀγαθάς. καὶ Αἰσχύλος δὲ Σαλμυδησία γνάθος που λέγει, ἐχθρόξενος ναύταισι, μητρυιὰ νεῶν, ἤτοι ἐχθρὰ καὶ ὀλέθριος. Ἀλλὰ ταῦτα μὲν  σκληρότερον τέτραπται, ἀσφαλέστατα δὲ τῇ ἀπὸ μητρυιᾶς εἰκόνι ἐχρήσατο ὁ  φράσας, ὅτι Πλάτων πᾶσι τοῖς Σωκράτους μαθηταῖς ἐπεφύκει μητρυιᾶς ἔχων  διάθεσιν. Ἐνταῦθα δὲ σημείωσαι περὶ τοῦ τέθριππος καὶ περὶ τοῦ μητρυιά,  ὡς ἐκεῖνο μὲν ἀναλόγως ἔτρεψε τὸ ψιλὸν εἰς δασὺ διὰ τὸ δασύνεσθαι τὸ ἵππος,            ἐν δὲ τῷ μητρυιά τοῦτο οὐ γέγονεν, ἴσως μὲν Ἰωνικῶς, ἢ καὶ κατὰ Αἰολεῖς, οἳ  καὶ τὸ ὔρχας καὶ τὸ ὔμμιν ψιλοῦσιν οἷα ψιλωτικοὶ ὄντες. Ἴσως δὲ καὶ ἵνα  καθαρὸν καὶ πάντῃ ἀπαραποίητον φυλαχθῇ τὸ τῆς μητρὸς ὄνομα. τὸ δ’ αὐτὸ  λογιστέον καὶ ἐπὶ τοῦ πατρυιός. Ἀλλὰ τοιαύτη μὲν κατά τινας ἡ τοῦ Ἄρεος  λύσις, ἣν ἀπεύχεται ὁ φρονῶν. Δύναται δὲ καὶ τὸ ἐναντίον ἤτοι τὴν ἔλλογον  λύσιν τοῦ θυμοῦ ὁ μῦθος ὑπαινίττεσθαι, ἵνα, ὥσπερ λόγῳ δεσμεῖται, οὕτω καὶ  λόγῳ λύηται. χρήσεται γάρ ποτε τῷ δορυφόρῳ θυμῷ ὁ βασιλεὺς νοῦς καὶ  λύσει τὸν δεσμώτην τοῦτον ἐν καιρῷ ὑπὲρ νόμων καὶ ἱερῶν καὶ πατρίδος καὶ  γονέων καὶ παίδων καὶ φίλων. Διὸ καὶ Ἑρμῆς, ὅ ἐστι λόγος, λύει αὐτόν.  Ἔλλογος γάρ, ὡς ἔφαμεν, ἡ τοιαύτη λύσις αὐτοῦ, ὅτε καὶ ἡ μητρυιά, ἡ τῷ Ἑρμῇ  τούτῳ συμπράττουσα, στάσις τις νοηθήσεται καὶ ἐρεθισμὸς εἰς θυμόν, πλὴν  οὐ φαύλη, ὡς ἀνωτέρω, ἀλλὰ χρηστὴ διὰ τὸ ἐπὶ δικαίοις ἀμυντικόν. διὸ καὶ  Ὅμηρος περικαλλὴς μητρυιά φησὶν οὐδὲν εἰπὼν περὶ αὐτῆς φορτικόν. καὶ  τοιαύτη μὲν ἡ πρὸς ἦθος ἐν τούτοις ἀλληγορία. Ἄλλοι δὲ ἱστοροῦσιν ἀνδρειοτάτους γενέσθαι τοὺς τοῦ Ἀλωέως παῖδας καὶ περιγενομένους τῶν κατ'  αὐτοὺς καὶ ἐκ πολέμων εἰρηνεύσαντας δῆσαι τὸν Ἄρην τούτῳ τῷ τρόπῳ φασί.  καὶ οὕτω τὸν μῦθον ἱστορικῶς θεραπεύουσιν. Ἡ μέντοι Δημὼ μαθηματικῶς           ταῦτα τεθεράπευκε, λέγουσα χάλκεον μὲν κέραμον τὸν ὑπὸ τοῦ ποιητοῦ χάλκεον  καλούμενον οὐρανόν, δεσμὸν δὲ Ἄρεος τρισκαιδεκάμηνον τὸ τοῦ Ἄρεος τοῦ  πλάνητος ἀστέρος πάθος, τὸν λεγόμενον στηριγμόν, ὃν πάσχει γενόμενος πρὸς  Καρκίνῳ καὶ Λέοντι ἐπὶ μῆνας ὀκτώ, ἔτι δὲ καὶ ἐπὶ ἑτέρους πέντε, οἳ τῇ  πρώτῃ αὐτοῦ καὶ δευτέρᾳ ἀνωμαλίᾳ προσλογίζονται. Ἀλωέως δὲ παῖδας δήσαντας τὸν τοιοῦτον Ἄρην λέγει τὰ διαληφθέντα δύο θερινὰ ζῴδια, τὸν Καρκίνον  καὶ τὸν Λέοντα, πρὸς οἷς ὁ ἥλιος γενόμενος τοῦ ἀλωεῖν ἐστιν αἴτιος. καὶ  τοιαῦτα μὲν ταῦτα. Ὁ δὲ μῦθός φησι τοὺς μὲν Ἀλωείδας ἐν τῷ κυνηγετεῖν  ἐλάφου μεταξὺ αὐτῶν ἐλθούσης προέσθαι ὡς ἐπ’ αὐτὴν τὰ δοράτια καὶ τῆς  μὲν ἀποτυχεῖν, ἀλλήλους δὲ βαλεῖν, ὁποῖα καὶ ἄλλα ἐγένοντο, καὶ οὕτω θανεῖν,  διότι μετὰ τὸν Ἄρεος δεσμὸν καθυπερηφανευσάμενοι τὴν Ἥραν τε καὶ τὴν  Ἄρτεμιν ἐβιάζοντο. Τὸν δὲ Ἄρην ὑπ’ αὐτῶν δεθῆναί φησιν ὁ μῦθος, διότι  αὐτὸς ἀνεῖλε τὸν τοῦ Κινύρα υἱὸν Ἄδωνιν, αὐτοῖς ὑπ’ Ἀφροδίτης παρατεθέντα,  καὶ ἐν τῷ Λιβάνῳ τῆς Ἀραβίας θηρολετοῦντα.
urn:cts:greekLit:tlg4083.tlg001.hc:5.293|Ὦτος δὲ τό τε κύριον,  ὡς ἐρρέθη, καὶ ὄρνεόν τι παρά τε Ἀριστοτέλει καὶ ἑτέροις, ὡς δηλοῖ καὶ ὁ  εἰπὼν ὦτος, παραπλήσιον γλαυκί, ἔχων περὶ τὰ ὦτα πτερύγια. οἱ δὲ νυκτικόρακα. Αἴλιος δὲ Διονύσιος οὕτω περὶ τούτου φησὶν ὦτος, ὄρνεον, ὃ περὶ τὰ  ὦτα ἔχει πτερύγια. τοῦτο ἐπαινούμενον καὶ ἀντορχούμενον ὥσπερ ὁ νυκτικόραξ  ἁλίσκεται. διὸ τοὺς χαύνους καὶ κενοδόξους ὤτους ἐκάλουν. Ἐφιάλτης δὲ οὐ  μόνον κύριον, ἀλλὰ καὶ ἐπὶ πάθους ἡ λέξις κεῖται στομαχικοῦ, ὃ καὶ ἐπίαλτος            λέγεται. τοῦτο δὲ ὁ χυδαῖος ἄνθρωπος βαρυχνᾶν λέγει. Ἡ δὲ διὰ τοῦ φ γραφὴ  τοῦ ἐφιάλτου ἢ διὰ τὸ ἴσως δασύνεσθαι τὸ ἱάλλω παρά τισι γίνεται ἢ κατά  τινα γλῶσσαν τροπῇ τοῦ ψιλοῦ εἰς δασύ, ὃ δὴ καὶ ἐν τῷ κεκαφηώς γίνεται κατὰ  Ἡρῳδιανόν. κεκαπηώς γάρ φησι τὸ ἀνάλογον. Οὕτω καὶ ὁ μοιχὸς τροπὴν ἔχει  τοῦ κ εἰς χ . μοιχὸς γὰρ πάντως ὁ μὴ οἰκότα ἤγουν ἐοικότα εἶναι τὰ γένη  ἀφιείς. καὶ ὁ αὐθέντης δὲ ψιλοῦ μεταβολὴν εἰς δασὺ ἔπαθεν, ἐκ τοῦ αὐτοέντης  γενόμενος. Οὕτω καὶ ἐκ τοῦ πίνειν ἡ φιάλη γέγονε. κατὰ δέ τινας καὶ ἐκ  τοῦ πίνειν ὁ φίλος, καὶ ἐκ τοῦ τύπους ἴλλων ἔχειν ὁ τυφλός. Ἐν δὲ Ῥητορικῷ  Λεξικῷ φέρεται, ὅτι Ἐπιάλτην Ἀττικοί φασι δαίμονά τινα, διὰ δὲ τοῦ φ Ἐφιάλτην, ἀνδρὸς ὄνομα. Ἑτέρωθι δέ, ὅτι ἐπιάλτης ὁ πνιγαλίων ὑπό τινων,            ὁ δ’ αὐτὸς καὶ ἠπίαλος. Ἐν δὲ τοῖς Ἡρῳδιανοῦ κεῖται καὶ ἠπιάλης, ἠπιάλητος,  οὗ χρῆσις, φησί, παρὰ Σώφρονι, οἷον Ἡρακλῆς Ἠπιάλητα πνίγων. καὶ  τοιαῦτα μὲν τὰ κατὰ τὸν Ἄρην καὶ τοὺς Ἀλωείδας.
urn:cts:greekLit:tlg4083.tlg001.hc:5.294|Ἥρα δὲ καὶ  Ἅιδης βάλλονται μυθικῶς. ἡ μὲν ἐν Πύλῳ συμμαχοῦσα τῷ Νηλεῖ κατὰ τοῦ  Ἡρακλέους, ὅτε καὶ τὴν Πύλον ἐκεῖνος ἐπόρθησεν, ὡς προγέγραπται, φυγαδευθέντος ἢ ἄλλως τρεφομένου παιδὸς ἐν Γερήνοις τοῦ Νέστορος.
urn:cts:greekLit:tlg4083.tlg001.hc:5.295|Ὁ δὲ Ἅιδης κάτω ὑπὸ γῆν, ὅτε παραχωρηθεὶς ὁ ῥηθεὶς Ἡρακλῆς ὑπὸ Πλούτωνος ἄνευ ἀσπίδος καὶ σιδήρου χειρώσασθαι, εἰ οἷός τέ ἐστι τὸν Κέρβερον,  αὐτὸς τῇ μὲν λεοντῇ ἀντὶ ἀσπίδος χρησάμενος, τοῖς δὲ βέλεσι λιθίνας ἐναρμόσας  ἀκίδας, ὁποῖαι πολλαχοῦ ἱστοροῦνται, τὸν κύνα κατηγωνίσατο. μετὰ δὲ νίκην  ἐναντιούμενον τὸν Ἅιδην κατετόξευσε καὶ οὕτω τὸν Κέρβερον ἀνήγαγε. Καὶ  σημείωσαι, ὅτι οὐκ οἶδεν ἐνταῦθα Ὅμηρος τὸν Ἡρακλέα ῥοπάλῳ χρώμενον,  ἀλλὰ τόξοις ἀνδραγαθοῦντα. καὶ τοιοῦτοι μὲν καὶ οἱ περὶ τούτων μῦθοι. Ἡ δὲ  ἀλληγορία, εἰ καὶ ὁ Ἀρίσταρχος ἠξίου, ὡς προεγράφη, μηδέν τι τῶν παρὰ τῇ  ποιήσει μυθικῶν περιεργάζεσθαι ἀλληγορικῶς ἔξω τῶν φραζομένων, τὸν μὲν  Ἡρακλέα εἰς τὸν λόγον ἐκλαμβάνει διὰ τὸ ἐπίηρον αὐτοῦ καὶ τὸ εὐκλεές,  Ἥραν δὲ καὶ Ἅιδην φησὶ τὸν μὲν τὸν ὑπὸ γῆν ἀί̈δην ἤτοι ἀφανῆ ἀέρα, ὃν οὐκ  ἔστιν ἰδεῖν, τὴν δὲ τὸν ὑπέργειον, καθ’ ὧν ὁ φιλόσοφος λόγος ἑαυτὸν συντείνας  καὶ οἷον διοϊστεύσας βάλλει καὶ τυγχάνει τοῦ σκοποῦ καὶ ἁλίσκει τὸ ζητούμενον.  ἀνάλωτον γὰρ τῇ φιλοσοφίᾳ οὐδὲν οὔτε τῶν ἄνω οὔτε τῶν κατὰ γῆς. Διὸ καὶ            χθόνιος ὁ κατὰ λόγον Ἑρμῆς, καθὰ δηλοῖ καὶ ὁ Σοφοκλῆς καὶ ὁ Κωμικός, καὶ  οὐράνιος δὲ διὰ τὸν Δία, οὗ ἐστὶν ἄγγελος. ἀλλὰ μὴν καὶ θαλάττιος, ὡς ὁ μῦθος  αἰνίττεται, ὁ λάρον αὐτὸν τοῖς κύμασιν ἐπαφείς. ἤδη δὲ καὶ καταχθόνιος, καθότι  καὶ ψυχοπομπός. πάντα γὰρ ὁδευτὰ λόγῳ καὶ ἁλώσιμα, εἰς ὃν οὐ μόνον ὁ  Ἑρμῆς ἐκλαμβάνεται, ἀλλὰ καὶ ὁ Ἡρακλῆς, ὡς εἴρηται, ὃς ἐκ τῆς προσεχῶς  ἠλληγορημένης Ἥρας προσφυῶς ἂν ἐτυμολογοῖτο, οἷα διὰ τῆς τοιαύτης  Ἥρας κλέος εὑρὼν ὡς φιλόσοφος. Εἰ καὶ ὁ τεχνικὸς Γεώργιος ἀποτροπιάζεται  τὴν τοιαύτην ἐτυμολογίαν, ἧς ἐπὶ πλέον ἀπορραπίζει καὶ τὴν τοῦ Φοίβου, ἣν  ἱστορεῖ ὁ γράψας οὕτω: Ἡρακλῆς ἐλθὼν διὰ χρησμὸν ἤκουσε καὶ ταῦτα  Ἡρακλῆ δέ σε Φοῖβος ἐπώνυμον ἐξονομάζει. ἦρα γὰρ ἀνθρώποισι φέρων  κλέος ἄφθιτον ἕξεις. ἡ τοιαύτη γὰρ ψιλοῖ τὴν τοῦ Ἡρακλέος ἄρχουσαν, εἴπερ  ἀπὸ τοῦ ἦρα γίνεται, ὃ δηλοῖ τὴν χάριν, ὅθεν σύνθετον τὸ ἐπίηρα, ὧν ἀρχὴ  τὸ ἐρῶ ἤγουν ἐπιθυμῶ, ψιλούμενον ἀναντιρρήτως καθὰ καὶ τὸ ἦρα, οὗ τὸ  ἐντελὲς ἐπιήρανα κατὰ τοὺς παλαιούς. Καὶ τοιαῦτα μὲν καὶ ταῦτα. Ὅτι δὲ  ἡ ἱστορία βασιλέα οἶδε τόπου τινὸς Μολοττικοῦ Ἅιδην καὶ κύνα γενναῖον  ἐκείνου τὸν Κέρβερον, ὃν Ἡρακλῆς εἷλεν ἐξ ἐπιταγῆς καὶ τῷ Εὐρυσθεῖ  ἐκόμισεν, ἐν ἄλλοις εἴρηται. Ἦλθε δὲ καὶ τοῖς νῦν εἰς πεῖραν Ἅιδης, ἀνὴρ  πολυκτήμων Μακεδών.
urn:cts:greekLit:tlg4083.tlg001.hc:5.296|Ἔστι δ’ ἐν τούτοις ἡ Ὁμηρικὴ φράσις  τοιαύτη τέτλαθι, τέκνον ἐμόν, καὶ ἀνάσχεο, κηδομένη περ: πολλοὶ γὰρ δὴ  τλῆμεν θεοὶ ἐξ ἀνδρῶν, χαλέπ’ ἄλγε’ ἐπ’ ἀλλήλοισι τιθέντες. τλῆ μὲν Ἄρης, ὅτε            μιν Ὦτος κρατερός τ’ Ἐφιάλτης, παῖδες Ἀλωῆος, δῆσαν κρατερῷ ἐνὶ δεσμῷ.  χαλκέῳ δ’ ἐν κεράμῳ δέδετο τρισκαίδεκα μῆνας. καί νύ κεν ἔνθ’ ἀπόλοιτο  Ἄρης, ἆτος πολέμοιο, εἰ μὴ μητρυιὴ περικαλλὴς Ἠερίβοια Ἑρμέᾳ ἐξήγγειλεν.  ὃ δ’ ἐξέκλεψεν Ἄρηα ἤδη τειρόμενον, χαλεπὸς δέ ἑ δεσμὸς ἐδάμνα. τλῆ δ'  Ἥρη, ὅτε μιν κρατερὸς παῖς Ἀμφιτρύωνος δεξιτερὸν κατὰ μαζὸν ὀϊστῷ  τριγλώχινι βεβλήκει. τλῆ δ’ Ἀί̈δης ἐν τοῖσι πελώριος ὠκὺν ὀϊστόν, εὖτέ μιν  ωὐτὸς ἀνὴρ υἱὸς Διὸς ἐν Πύλῳ ἐν νεκύεσσι βαλὼν ὀδύνῃσιν ἔδωκεν, ὅ ἐστιν  ὠδύνησε. καὶ ὁ μέν, φησίν, ἔβη πρὸς δῶμα Διὸς καὶ Ὄλυμπον, κῆρ ἀχέων,  ὀδύνῃσι πεπαρμένος. αὐτὰρ ὀϊστὸς ὤμῳ ἐνὶ στιβαρῷ ἐλήλατο, ἤγουν ἐπέπηκτο, καὶ τὰ ἑξῆς, ἐν οἷς φράζει καὶ περὶ Παιήονος, ὡς τὸν Ἅιδην ἠκέσατο, καὶ κατὰ Ἡρακλέος, οἷος ἦν, καὶ ὡς ὁ Διομήδης Ἀθηνᾶς ἀνιείσης  ἀνδραγαθεῖ, καὶ ὡς οὐκ ἀεὶ εὐτυχοῦσιν οἱ θεομάχοι, καὶ περὶ Διομήδους,  ὡς χρὴ πτοεῖσθαι, μὴ πρὸ ὥρας χήρα γένηται αὐτῷ ἡ γυνὴ Αἰγιάλεια ὡς  θεομαχοῦντι. Περὶ δὲ τούτων πάντων ἐφεξῆς εἰρήσεται. Καὶ τέως πρὸ τῶν  ἄλλων ἰστέον ὡς χρᾶται καὶ ἐνταῦθα Ὅμηρος λέξεως ἐπιμονῇ διὰ τὸ  καίριον.
urn:cts:greekLit:tlg4083.tlg001.hc:5.297|Εἰπὼν γὰρ τέτλαθι, τέκνον ἐμόν, καὶ ἀνάσχεο, κηδομένη  περ — παραμυθητικὸς δὲ ὁ λόγοσ — ἐπάγει ἐπιμένων πολλοὶ γὰρ δὴ ἔτλημεν.  ἔτλη μὲν Ἄρης, ἔτλη δὲ Ἥρη, ἔτλη δὲ Ἀί̈δης πελώριος ὠκὺν ὀϊστόν. Καὶ  σημείωσαι ὅτι ἐνταῦθα μὲν ἐντελῶς εἶπεν ἐν τῷ ἔτλη ὠκὺν ὀϊστόν, ἀνωτέρω  δὲ ἐλλειπτικῶς ἔλεγεν ἔτλη Ἥρα, ὀϊστὸν δηλαδή, ἔτλη ὁ Ἄρης, δηλονότι  δεσμόν. Διὸ εἰκὸς καὶ τὸ τέτλαθι καὶ τὸ τλῆμεν τοιοῦτον ἀκολούθως εἶναι, ἵνα  ᾖ: τέτλαθι, τέκνον, τὸ τοῦ Διομήδους ἔγχος, καὶ πολλοὶ γὰρ δὴ τλῆμεν, ἄλγεα  δηλαδή. Ὅρα δὲ τὸ τέτλαθι καὶ τὸ ἀνάσχεο, ταὐτὰ δοκοῦντα εἶναι καὶ τῇ  παραθέσει συντελοῦντα εἰς ἐτυμολογίαν τοῦ σχέτλιος, ὡς εἶναί ποτε σχέτλιον  καὶ τὸν κήδεα τλάντα καὶ ἀνασχόμενον. Ἰστέον δὲ καὶ ὅτι ἅπας, ᾧ προσαρμόττει τὸ ἔτλη, ἐκεῖνος τλήμων καὶ τάλας λέγεται. Οὗ ἀνάπαλιν ἔχει παρὰ τῷ  Σοφοκλεῖ ἀτλητῶν, ἤγουν μὴ ἔχων τλήμων εἶναι. ᾯ δὲ πολλάκις ἐπιλεχθείη,            ἐκεῖνος καὶ πολυτλήμων ἂν εἴη, καθὰ καὶ πολύτλας. Τὸ δὲ τέτλαθι ἀναδιπλασιασμὸν ἔχει, ὁποῖον καὶ τὸ τέθναθι καὶ τὸ κέκλυθι. Τὸ δὲ κηδομένη ἔχει  καὶ ἐνεργητικόν, ὡς δηλοῖ τὸ τόξοις ἔκηδε θεούς, ὅ ἐστιν ἔβλαπτε. τὸ μέντοι  κήδεσθαι, ὃ δηλοῖ τὸ φροντίζειν, οὐδέποτε προφέρεται ἐνεργητικῶς.
urn:cts:greekLit:tlg4083.tlg001.hc:5.298|Κρατερὸς δὲ Ἐφιάλτης εἴη ἂν ὡς καὶ κρατερὸς δεσμὸς ὁ χαλεπός. οὕτω δὲ καὶ  κρατερὸς παῖς Ἀμφιτρύωνος. Οὐ γὰρ ἔστι σημαντικὴν οὐδ’ ἐνταῦθα ἐπαίνου  τὴν τοιαύτην λέξιν εἶναι. Τοῦ δὲ Ἐφιάλτης ἀναλογώτερον ἔχειν δοκεῖ ὁ προρρηθεὶς ἐπίαλτος. οὐ γάρ ἐστι σαφὲς αἴτιον τῆς τοῦ π εἰς φ μεταβολῆς, εἴγε  ψιλοῦται τὸ ἰάλλω.
urn:cts:greekLit:tlg4083.tlg001.hc:5.299|Τὸ δὲ ἀπόλοιτό κεν ταὐτόν ἐστι τῷ ἀπώλετο  ἄν. ἔστι δὲ Ἀττικὸν τὸ ἀντὶ παρῳχημένων χρᾶσθαι τοῖς εὐκτικοῖς, οἷον τῷ  ἔλθοι ἀντὶ τοῦ ἦλθε καὶ τῷ δράμοι ἀντὶ τοῦ ἔδραμε, καὶ τοῖς ὁμοίοις, ὧν χρῆσις  ἀπειροπληθής.
urn:cts:greekLit:tlg4083.tlg001.hc:5.300|Ἠερίβοια δέ, εἰ μὲν παρὰ τὴν βοὴν γίνεται, καλοῖτο  ἂν οὕτως ὡς οἷον ὑψίλαλος κατὰ τοὺς ἠεροφώνους. εἰ δὲ παρὰ τὴν βοῦν, δηλοῦν  δοκεῖ ἢ τὴν μελάμβοον ἢ τὴν μεγαλόβοον, ὡς οἷον ἐρίβουν, ἢ τὴν πολύβουν,  ὡς πλεονάζειν οὕτω τὸ κατ’ ἀρχὴν η . Σχηματισμὸς δὲ τῆς Ἠεριβοίας κατὰ  τὴν Εὔβοιαν καὶ ἀλφεσίβοιαν.
urn:cts:greekLit:tlg4083.tlg001.hc:5.301|Ὁ δὲ Ἑρμέας ὡς πρωτότυπον ἐπενθέσει  μὲν τοῦ ι Ἑρμείας γίνεται, κράσει δὲ τοῦ ε καὶ α εἰς η Ἑρμῆς.
urn:cts:greekLit:tlg4083.tlg001.hc:5.302|Τὸ δὲ            δαμνᾶν πλεονασμὸν ἔχει τοῦ ν Δώριον, ὁποῖος γίνεται καθ’ Ἡρῳδιανὸν καὶ ἐν  τῷ ἐλαύω ἐλαύνω, δύω δύνω, καὶ τοῖς ὁμοίοις.
urn:cts:greekLit:tlg4083.tlg001.hc:5.303|Ὅρα δὲ καὶ ὅτι τὸν  Ἡρακλῆν κρατερὸν παῖδα Ἀμφιτρύωνος εἰπών, εἶτα καὶ Διὸς υἱὸν αὐτὸν λέγει,  οὐ μόνον διὰ τὸ βασιλικόν, ἀλλ’ ἵνα καὶ πιθανοὺς καταστήσῃ τοὺς περὶ αὐτοῦ  μύθους, ἤγουν τὴν βολὴν τῆς Ἥρας καὶ τοῦ Ἅιδου. οὐ γὰρ ὁ τοῦ Ἀμφιτρύωνος  ἀλλ’ ὁ τοῦ Διὸς δύναιτο ἂν τοιαῦτα ποιεῖν.
urn:cts:greekLit:tlg4083.tlg001.hc:5.304|Καὶ σημείωσαι ὅτι ἐνταῦθα  καὶ τόπους ὁρίζει ταῖς πληγαῖς διὰ πιθανότητα, εἰπὼν τὴν μὲν Ἥραν δεξιτερὸν  κατὰ μαζὸν βληθῆναι ὀϊστῷ τριγλώχινι, τὸν δὲ Ἅιδην ὤμῳ ἐνὶ στιβαρῷ.  Ἰστέον δὲ καὶ ὅτι κατὰ μαζὸν ἀλληγορικῶς ἡ Ἥρα βάλλεται, ἤγουν ὁ ἀήρ,  διότι ἐπηβόλως, εἰπεῖν δὲ καιριώτερον εὐθυβόλως καὶ ἐπιτυχῶς καὶ εὐσκοπώτατα, ὑπὸ τοῦ φιλοσόφου λόγου νενόηται, ὅτι ζωογόνος ἐστὶν ὁ ἀήρ: τούτου  γάρ ἐστι δηλωτικὸν ὁ μαζός, τρέφων τὰ νεογνά. ὅθεν καὶ οὖθαρ ἀρούρης τὸ  πῖον λέγεται καὶ θρεπτικόν.
urn:cts:greekLit:tlg4083.tlg001.hc:5.305|Ὁ δὲ Ἅιδης παρὰ τὸν ὦμον βέβληται,  ὑψηλὸν ὄντα τόπον ἐν σώματι, διότι εὐσκόπως πάλιν ὁ αὐτὸς Ἡρακλῆς,  τουτέστιν ὁ φιλόσοφος λόγος, κοῦφον εἶναι αὐτὸν καὶ ἀνωφορούμενον κατενόησεν. ὅπουγε καὶ αὐτὸς ὁ ὑπόγαιος ἀὴρ τοιοῦτός ἐστι φύσει. ἢ μάλιστα  διότι ἡ καιριωτάτη βολὴ τοῦ λόγου κατὰ τοῦ ἀέρος ἄνω που γίνεται, ὅτε τὰ  μετέωρα σκέπτεται. καὶ γὰρ θεωρεῖ μὲν αὐτὸς καὶ τὰ κάτω τοῦ Ἅιδου, ἤτοι  τοῦ σκοτεινοῦ καὶ μέλανος ἀέρος, καταβαίνων εἰς αὐτὸν καὶ οἷον ἐρεβοδιφῶν.  ἐπὶ μᾶλλον δὲ τῆς αὐτοῦ κεφαλῆς ἐφίεται καὶ κατὰ τῶν ἄνω τείνας ἑαυτὸν ἐπιβάλλει τοῖς ἐκεῖ σκοπιμώτατα.
urn:cts:greekLit:tlg4083.tlg001.hc:5.306|Τριγλώχιν δὲ ὀϊστὸς ὁ τῆς φιλοσοφίας  τριπλοῦς τρόπος, ὁ ἠθικός, ὁ φυσικὸς καὶ ὁ μαθηματικός, οἷς χρώμενος ὁ           Ἡρακλῆς λόγος ἐπιτυχῶς βάλλει κατά τε ἀνδρῶν καὶ θεῶν, ἤτοι ἐπιτυγχάνει  φιλοσοφίας λόγῳ τῆς τῶν θείων τε καὶ ἀνθρωπίνων καταλήψεως. Γλωχὶν δὲ  ξίφους ἡ γωνία. ὅθεν καὶ γίνεται κατὰ τοὺς παλαιοὺς ὡς οἷον γωνιοχίν τις  οὖσα, καὶ ἐν συγκοπῇ καὶ τροπῇ γλωχὶν ἡ γωνίαν ἔχουσα. ἢ καὶ ἄλλως παρὰ  τὸ κλῶ, οἱονεὶ κλωχίν τις ἡ κεκλασμένη, ταὐτὸν δ’ εἰπεῖν, κλάσμα ἔχουσα.  Ἡ δὲ γωνία ὅτι ἀπὸ τοῦ γόνυ κατ’ ἔκτασιν γίνεται, δηλοῦσι καὶ αὐτὸ οἱ παλαιοί.
urn:cts:greekLit:tlg4083.tlg001.hc:5.307|Τὸ δὲ Ἅιδης πελώριος ἐπιλεχθείη ἄν ποτε ἀστείως καὶ ἀνδρὶ  φάγῳ μεγαλοσωμάτῳ.
urn:cts:greekLit:tlg4083.tlg001.hc:5.308|Ἐν δὲ τῷ ωὐτὸς ἀνήρ, ἤγουν ὁ αὐτός,  ἰστέον ὅτι ἡ ωυ δίφθογγος ἐν μιᾷ μὲν λέξει κατὰ διάλυσιν προάγεται διεξοδικῶς,  οἷον θωϋμάσιος ὁ θαυμάσιος, καὶ ἑωϋτοῦ ἀντὶ τοῦ ἑαυτοῦ, ἐν δὲ δυσὶ λέξεσι  κέκραται τῷ λόγῳ τῆς συναιρέσεως. Ἔτι ἰστέον ὅτι, ὥσπερ φθογγή φθόγγος,  χολή χόλος, τιμή τῖμος παρὰ τῇ κωμῳδίᾳ τὸ τίμημα, ποθή πόθος, ὠνή ὦνος,  βολή βόλος, καὶ ἕτερα, οὕτω πύλη πύλος ἀρσενικῶς οἷον ἐν πύλῳ βαλών.  Οὐ γὰρ ἐν τῇ Πύλῳ τῇ πόλει τὸν Ἅιδην ὁ Ἡρακλῆς ἔβαλεν, ἀλλὰ κάτω ἐν τῇ  τῶν νεκρῶν πύλῃ. διὸ καὶ ἑρμηνεύων ἐπάγει ἐν νεκύεσσι βαλών. Βόλον δὲ  ἀνωτέρω ἔφαμεν τὸν ὁμωνύμως λεγόμενον ἐπί τε τοῦ πεττευτικοῦ καὶ ἐπὶ  τοῦ κατὰ τὸ δίκτυον δέ. Ὅθεν καὶ ῥῆμα σπουδαῖον ἐν χρήσει τὸ βολίζειν,  ἤγουν βάθος θαλάσσης μετρεῖν μολιβδίνῃ καθέτῳ ἢ τοιῷδέ τινι.
urn:cts:greekLit:tlg4083.tlg001.hc:5.309|Τὸ            δὲ ὀδύναις δεδόσθαι οὐκ ἀπέοικε τοῦ ὀδύναις πεπάρθαι. διὸ εἰπὼν ὀδύνῃσιν  ἔδωκεν ἐπάγει μετ’ ὀλίγα τὸ ὀδύνῃσι πεπαρμένος, προσφυῶς τρέψας. ὡς  γάρ τις βέλει, οὕτω καὶ ὀξείαις ὀδύναις πείρεσθαι λέγοιτ’ ἄν. Τροπῆς δέ εἰσι  καὶ ἄμφω μύθῳ πρεπούσης. ὡς οἷον γάρ τι σωματοειδὲς αἱ ὀδύναι ὑπόκεινται,  αἷς ὁ Ἅιδης δέδοται, ναὶ μὴν καὶ πέπαρται, εἴη δ’ ἂν ταὐτὸν εἰπεῖν καὶ ἐλήλαται.
urn:cts:greekLit:tlg4083.tlg001.hc:5.310|Στιβαρὸς δὲ ὦμος, καθὰ καὶ χεὶρ στιβαρά, ὁ πυκνὸς καὶ οὕτω στερρὸς  παρὰ τὸ ἔστιβον. ἐξ οὗ καὶ ὁ στίβος καὶ ἡ στιβάς. Τὸ δὲ ἐλήλατο νῦν μὲν ἐπὶ  ὀϊστοῦ κεῖται, ἀλλαχοῦ δὲ καὶ ἐπὶ ἔγχους. καὶ ξίφει δέ τις διελαθῆναι δύναται.
urn:cts:greekLit:tlg4083.tlg001.hc:5.311|Ὅτι ἀνθρωποπαθεῖς τοὺς θεοὺς Ὅμηρος ποιῶν δίδωσιν αὐτοῖς  ἀνθρωπίνως καὶ ἰατρὸν ἰώμενον τάς, ὡς εἰκός, συμπιπτούσας πληγάς. ὃν καὶ  ἀπὸ τοῦ παίω, τὸ θεραπεύω, ὀνοματοποιεῖ καὶ Παιήονα καλεῖ, ὡς καὶ ἐν τῇ ̓Α ῥαψῳδίᾳ εἴρηται.
urn:cts:greekLit:tlg4083.tlg001.hc:5.312|Ὅς ποτε καὶ τὸν Ἅιδην, φησίν, ὀδυνήφατα φάρμακα πάσσων, ἠκέσατο βληθέντα ὑπὸ τοῦ Ἡρακλέος. Τοῦτο δὲ διὰ τὸ πιθανὸν  τοῦ μύθου λέγει, ἵνα καὶ τὸν Ἄρην ἐνταῦθα ἰάσηται ὁ αὐτός. Τὴν γὰρ Ἀφροδίτην οὐδενὸς τοιούτου ἀξιοῖ ὁ ποιητής, ἀλλὰ τῇ τῆς Διώνης μόνῃ ἐπαφῇ θεραπεύει, διότι τε οὐκ ἀξιόλογον τὸ τραῦμα καὶ ὅτι οὐδὲ θέλει πολυλογεῖν καὶ εἰς  οὐδὲν δέον ταὐτολογεῖν. Ὅτι δὲ παιήων λέγεται καὶ ὕμνος εἰς Ἀπόλλωνα,           ἐν τῇ ̓Α καὶ αὐτὸ εἴρηται. λέγεται δὲ παιήων καί τι μέλος ἐπινίκιον, ὁποῖον  Ἀχιλλεὺς ᾄδει ἀνελὼν τὸν Ἕκτορα, ὡς ἐν τοῖς ἑξῆς φαίνεται. Ὀδυνήφατα  δὲ τά, ὡς εἰπεῖν, ἀκεσώδυνα. ταὐτὸν γὰρ οὕτως ἢ οὕτως εἰπεῖν, ὡς τοῦ ἀκέσασθαι  ὀδύνην καὶ τοῦ ὀδύνην φᾶσαι, ἤτοι φονεῦσαι, ὡς οἷά τινα πολεμίαν, ταὐτὰ δηλούντων. ἐνέργειαν δὲ σημαίνει τὸ ὀδυνήφατον. Ἀνάπαλιν δὲ τούτου πάθος τὸ   μυλήφατον καὶ τὸ πρόσφατον ἐν τῷ πρόσφατος νεκρός, ὁ ἐγγὺς καὶ πρὸ  ὀλίγου φονευθείς. Ἔστι δέ πως καὶ διασαφητικὸν τῶν ἐνταῦθα φαρμάκων τὸ  ὀδυνήφατα. εἰ γὰρ ὀδυνήφατά εἰσι, φέρουσιν ἄρα ἄκος, ὡς δηλοῖ καὶ τὸ ἠκέσατο,  οὐ μὴν ἄχος, ὃ τοῖς φαύλοις φαρμάκοις ἐτυμολογικῶς ἔγκειται.
urn:cts:greekLit:tlg4083.tlg001.hc:5.313|Τὸ  δὲ πάσσων ῥιζοτόμον ἐμφαίνει καὶ τὸν Παιήονα, καὶ ἄλλως δέ, βοτανῶν  ἐπιλέκτην, ἃς τρίβων ἐπέπασσε τοῖς χρῄζουσι, ῥᾷον ἰώμενος, ὡς δῆλον ἐκ  τοῦ οὐ μὲν γάρ τι κατὰ θνητούς γ’ ἐτέτυκτο, ἢ μάλιστα καταθνητός γ'  ἐτέτυκτο, ἐν ἑνὶ μέρει λόγου κατὰ τὸ θεοῦ ἐπιμῆνις καὶ βοῶν ἐπιβουκόλος  καὶ καταθνητῶν ἀνθρώπων καὶ ὅσα τοιαῦτα. Ἔπαινος δὲ ἀγαθοῦ ἰατροῦ τὸ  ῥηθέν.
urn:cts:greekLit:tlg4083.tlg001.hc:5.314|Ὅτι βαρυνομένη κατὰ Ἡρακλέος ἡ Διώνη φησὶ κομματικῶς,  ὑβρίζουσα κατὰ σχῆμα σφοδρότητος, οὕτω σχέτλιος, ὀβριμοεργός, ὃς οὐκ ὄθετ'  αἴσυλα ῥέζων, ἤγουν οὐκ ἐπεστρέφετό τινος ἀδικῶν.
urn:cts:greekLit:tlg4083.tlg001.hc:5.315|Εἶτα καὶ τὸ  εἶδος τῆς ἀδικίας ἐκτιθεῖσά φησιν ὃς τόξοισιν ἔκηδε θεούς, ὅ ἐστιν ἔβλαπτε.
urn:cts:greekLit:tlg4083.tlg001.hc:5.316|Καὶ σημείωσαι ὅτι τὸ σχέτλιος οὐδ’ ἐνταῦθα πάνυ τραχεῖα            ὕβρις ἐστίν, ὡς οὐδὲ τὸ ὀβριμοεργός, ἀλλὰ τὸν ὀξὺν δηλοῖ καὶ ἰταμὸν καὶ  σφοδρὸν εἰς τὸ ποιῆσαί τι οὐκ ἀγαθόν, ὃν ἔδει μὴ τοιοῦτον εὐθὺς εἶναι, ἀλλὰ  σχέσθαι καὶ τλῆναι. Χρήσιμον δὲ τὸ σχέτλιος καὶ ἑξῆς ὅλον τὸ ἔπος εἰς  ψόγον ἐμβριθοῦς ἀδίκου ἀνδρός. Σημείωσαι δὲ ὡς τῶν αὐτῶν ῥημάτων συντιθέντων τήν τε γεωργικὴν ἐχέτλην καὶ τὸν σχέτλιον, ὅμως ἐν ἀμφοῖν πολλὴ ἡ  κατὰ νοῦν διαφορά. Σχέτλιος μὲν γὰρ ὁ προσεχῶς δηλωθείς, ἐχέτλη δέ, ἧς  ἔχεταί τις τλημόνως. Τί δέ ἐστι τὸ αἴσυλον καὶ ὅθεν γίνεται, φανεῖται ἀλλαχοῦ. Ἐνταῦθα δὲ ἰστέον καὶ ὅτι ὁ αἴσυλα ῥέζων καὶ αἰσυλοεργός λέγεται  ἀναλόγως τῷ ὀμβριμοεργός. Ὅρα δὲ καὶ τὸ ὅς δὶς κείμενον συνεχῶς κατὰ  σχῆμα ἐπαναφορᾶς ἐν τῷ ὃς οὐκ ὄθετο καὶ ὃς ἔκηδεν.
urn:cts:greekLit:tlg4083.tlg001.hc:5.317|Ὅτι,  ὡς καὶ προεγράφη, τὸ νήπιος ἐπιφωνεῖν εἴωθεν ἐν ἀρχῇ στίχου πολλαχοῦ ἡ  ποιητικὴ Μοῦσα τοῖς ἄξιόν τι λόγου πταίσασιν, ὡς καὶ ἐνταῦθα νήπιος, ὁ  Διομήδης δηλαδή, οὐδὲ τὸ οἶδε κατὰ φρένα καὶ κατὰ θυμόν, ὅττι μάλα οὐ  δηναιός, ὃς ἀθανάτοισι μάχεται. Τοῦτο δὲ παρῳδηθὲν δύναται γνωμικὸν  ὀρθὸν σὺν τοῖς ἑξῆς γίνεσθαι, οἷον ἵνα εἴπῃ τις, ὅτι μάλα οὐ δηναιός, ὃς ἄν γε  θεῷ μάχηται, οὐδέ τί μιν παῖδες ποτὶ γούνασι παππάζουσιν ἐλθόντ’ ἐκ πολέμου  καὶ αἰνῆς δηϊοτῆτος. Περὶ ἧς διὰ τί ὀξύνεται ἐν τῇ εὐθείᾳ — ἡ δηϊοτής γάρ  ἐστιν, ὡς ἡ βραδυτήσ — ῥηθήσεται ἀλλαχοῦ. Σημείωσαι δὲ ἐνταῦθα τὸ καινοπρεπὲς τῆς συντάξεως. Εἰπὼν γὰρ σοὶ δ’ ἐπὶ τοῦτον ἀνῆκεν ἡ Ἀθηνᾶ,  ἐπάγει εὐθὺς τὸ νήπιος, τελείαν στίξας εἰς τὸ Ἀθηνᾶ. καὶ οὐδὲν μὲν ἐκώλυεν            εἰπεῖν σοὶ δὲ τοῦτον ἀνῆκεν ἡ Ἀθηνᾶ νήπιον κατὰ πτῶσιν αἰτιατικήν,  προέκρινε δὲ τὸ καινόσχημον.
urn:cts:greekLit:tlg4083.tlg001.hc:5.318|Ἰστέον δὲ ὡς, εἰ καὶ ἀφελὴς ἔννοια τὸ  οὐδέ τι μιν παῖδες ποτὶ γούνασι παππάζουσιν, ἀλλ’ ἔχει ἄλλως ὕψος ὁ λόγος  διὰ τὸ τῆς γνώμης ἔνδοξον. διδάσκει γὰρ ὅτι τῶν θεομάχων οἱ παῖδες ταχὺ  ὀρφανίζονται. Ὠνοματοπεποίηται δὲ τὸ παππάζειν, ὡς καὶ τὸ ποππύζειν, καὶ  δηλοῖ τὸ βρεφικῶς προσφθέγγεσθαι τὸν πατέρα. Ἐκ δὲ τῆς λέξεως ταύτης  καὶ ὁ πάππος, καὶ πάππας, αὐτὸς ὁ πατήρ, πᾶς λεγόμενος μονοσυλλάβως κατὰ  βρέφους προσφώνησιν, καθά φασιν οἱ παλαιοί, ὥσπερ καὶ μᾶ ἡ μήτηρ, καὶ  κατὰ ἀναδιπλασιασμὸν πάπας καὶ παπίας, ὡς μαμμία ἡ ῥηθεῖσα μᾶ. Ἐνταῦθα  δὲ χρήσιμον καὶ τὸ τοῦ Ἀρριανοῦ εἰπόντος ἐν Βιθυνιακοῖς, ὅτι ἀνιόντες εἰς τὰ  ἄκρα τῶν ὀρῶν Βιθυνοὶ ἐκάλουν πάπαν τὸν Δία καὶ Ἄττιν τὸν αὐτόν. Ὁμοίως  καὶ Ἡροδότου τὸ καλεῖται Ζεὺς ὑπὸ Σκυθῶν ὀρθότατα Παπαῖος. ἐξ ὧν  συνάγεται θείαν εἶναί τινα λέξιν τὸ πάπας καὶ πάππος καὶ τὰ τοιαῦτα. Ἰστέον  δὲ καὶ ὅτι ὁμώνυμος ὢν ὁ πάππος δηλοῖ, ὡς ἐξ ὁμοιότητος ἴσως τοῦ παρ’ ἡμῖν  προγόνου γέροντος πάππου, καὶ τὸ ἀκάνθινον ἐν ξηρότητι πολίωμα, ὅπερ  Ἄρατος λευκῆς γήρειον ἀκάνθης λέγει. καὶ ὅτι παππάζειν μὲν ἐπὶ μόνων  ἀνθρώπων, ποππύζειν δὲ καὶ ἐπὶ ἀλόγων. οὐ γὰρ μόνον τροφέες βρέφη, ἀλλὰ            καὶ ἵππους καὶ βόας οἱ τημελοῦντες ποππύζουσι. καὶ ὅτι τὸ ποππύζειν καὶ  ποππυλιάζειν λέγεται Δωρικῶς. Θεόκριτος καὶ ἁδύ τι ποππυλιάσδει. τινὲς  δὲ αὐτὸ παππυλιάσδει γράφουσι. Παρὰ δὲ τοῖς παλαιοτέροις φέρεται καὶ ὅτι  πάπας τῇ Ῥωμαίων φωνῇ πατέρα σημαίνει, καὶ ὅτι Ῥωμαῖοι μὲν αὐτὸ  βαρυτόνως προφέρουσιν, ἡμεῖς δὲ περισπωμένως. Ἄλλοι δέ, ὅτι παρὰ Συρακουσίοις πάπας ὁ πατήρ. ὃ κατὰ ἀναδιπλασιασμὸν πάππας γίνεται, προσφώνησις ὂν τιμητικὴ υἱῶν πρὸς πατέρα. καὶ ὅτι κολακεύειν τί ἐστι τὸ ποππύζειν καὶ πόππυσμα κολακεία ἵππων ἀδαμάστων. Ἐν δὲ ἐκθέσει συγγενικῶν  λέξεων φερομένων ἐν Ῥητορικῷ Λεξικῷ γράφεται καὶ ταῦτα: παππίζειν τὸ  πάππαν καλεῖν καὶ παππίαν. οὕτω δὲ τὸν πατέρα οἱ Ἀττικοὶ ὑποκορίζονται.  τὸν δὲ τροφέα πάππαν οὐδείς, φησίν, Ἕλλην καλεῖ. Καὶ ὅτι τῶν συγγενικῶν  ὀνομάτων τὰ μέν ἐστι κοινὰ πάντων, οἷον πατήρ, μήτηρ, ἀδελφός καὶ τὰ  ὅμοια — Λέγω δὲ ὅτι πᾶς ἂν εἴποι πατέρα τὸν δεῖνα τοῦ δεῖνος, καὶ υἱὸν καὶ  ἀδελφόν — , τὰ δ’ ἐκ προσώπου λέγεται ἰδίως, οἷον ἄπφαν τὴν ἀδελφὴν  Ἀττικῶς μόνη ἡ ἀδελφὴ εἴποι ἄν, καὶ πάππαν τὸν πατέρα μόνος ὁ παῖς,  ὥσπερ καὶ μαμμίαν τὴν μητέρα καὶ τὰ ὅμοια, ἐν οἷς θήσει τις καὶ τὸ ἠθεῖος.  Ἰστέον δὲ ὅτι ἐκ τοῦ, ὡς ἐρρέθη, ἄπφα γίνεται καὶ τὸ ἄπφιον, ὑποκόρισμα ὂν           ἐρωμένης. Τινὲς δὲ καὶ αὐτὸ τὸ ἄπφα ὑποκόρισμά φασιν Ἀττικόν. ὁ μέντοι  ἀπφὺς παρὰ Θεοκρίτῳ πατρὸς κλῆσις, ἣν βρέφος ἂν προσείποι πατέρα τόν, ἀφ'  οὗ ἔφυ. τοιοῦτον γάρ τι ἡ λέξις ὑποβάλλει νοεῖν. Ἰστέον δὲ ὅτι, καθὰ λόγῳ  συγγενικῷ πάππος ὁ τοῦ πατρὸς πατὴρ καὶ ἐπίπαππος πατὴρ πάππου, ὁ καὶ  πρόπαππος, οὕτω καὶ τήθη βαρυτόνως ἢ τηθή ὀξυτόνως ἡ τοῦ πατρὸς μήτηρ  καὶ ἡ τῆς μητρὸς δέ. Ἡ μέντοι τηθὶς ἄλλο τι ἐστιν, ἀναλογοῦσα τῷ θείῳ, περὶ  οὗ ἀλλαχόθι δηλοῦται. Ἔτι ἰστέον καὶ ὅτι κωμῳδίας ἴδιον παππίζειν λέγειν  διὰ τοῦ ἰῶτα τὸ καθ’ Ὅμηρον παππάζειν διὰ τοῦ ἄλφα. Ὡς δὲ πάππος καί τι  γενείου δηλοῖ καὶ ἀκάνθης δὲ λευκὸν ἐξάνθημα, ὅθεν καὶ τὸ γήρειον παρῆκται,  ἀλλαχοῦ δεδήλωται.
urn:cts:greekLit:tlg4083.tlg001.hc:5.319|Τὸ δὲ ποτὶ γούνασιν ἐλλιπῶς μὲν ἔχει τῆς  φράσεως διὰ τὴν τοῦ λαλοῦντος προσώπου ἀγωνίαν. τὸ γὰρ ὅλον ἦν εἰπεῖν  ποτὶ γούνασιν ἑζόμενοι. Ἔθος δὲ δηλοῖ βρεφοκομούντων, οἳ γούνασιν ἐφέζουσι  τὰ βρεφύλλια, ὡς καὶ ἐν τοῖς ἑξῆς που δηλοῖ ὁ ποιητής.
urn:cts:greekLit:tlg4083.tlg001.hc:5.320|Ὅτι περί  τινος ἀκαίρως ἀλαζονευομένου, ἐφ’ οἷς ἐνίκησεν οὐ μέγαν τινά, εἴποι τις ἂν  ὡς, εἰ καὶ μάλα καρτερός ἐστι, φραζέσθω, μή τίς οἱ ἀμείνων ἄλλος μάχηται.  Διώνη δὲ τοῦτο περὶ Διομήδους φησίν.
urn:cts:greekLit:tlg4083.tlg001.hc:5.321|Ὅτι τριῶν θυγατέρων  Ἀδράστου Αἰγιάλεια μὲν ἡ νεωτάτη γυνὴ Διομήδους ἦν, Ἀργεία δὲ Πολυνείκους, Δηϊπύλη δὲ Τυδέως. οἱ μὲν οὖν μεθ’ Ὅμηρον ἐκμανῆναί τε τὴν Αἰγιάλειαν περὶ πορνείαν ἱστοροῦσιν Ἀφροδίτης χόλῳ, διότι ὑπὸ Διομήδους  ἐτρώθη, καὶ Σθενέλῳ τῷ τοῦ Κομήτου, ὃν φύλακα τοῦ Ἄργους εἴασεν ὁ Διομήδης, φασὶν αὐτὴν ἐμφύεσθαι κατὰ ἔρωτα μοιχικόν. καὶ τἆλλα λέγουσιν, ὅσα  καὶ Λυκόφρων ἱστορεῖ. Ὅμηρος μέντοι περίφρονα καὶ ἰφθίμην αὐτήν φησι καὶ  φίλανδρον εἶναι λέγει καὶ πενθεῖν ἐπὶ τῇ τοῦ Διομήδους ἀποδημίᾳ ἱστορεῖ.  Φησὶ γοῦν μὴ δὴν Αἰγιάλεια περίφρων Ἀδρηστίνη ἐξ ὕπνου γοόωσα φίλους  οἰκῆας ἐγείρῃ κουρίδιον ποθέουσα πόσιν, τὸν ἄριστον Ἀχαιῶν, ἰφθίμη ἄλοχος           Διομήδεος.
urn:cts:greekLit:tlg4083.tlg001.hc:5.322|Ἐνταῦθα δὲ οἰκῆας, ὡς δοκεῖ τοῖς παλαιοῖς, οὐ τοὺς  δούλους ὁ ποιητὴς λέγει, ἀλλὰ ἁπλῶς τοὺς ἐν τῷ οἴκῳ ἢ τοὺς οἰκείους. διὸ καὶ  φίλους οἰκῆάς φησι. Φέρεται δ’ ἐν τοῖς τοῦ γραμματικοῦ Ἀριστοφάνους καὶ  περὶ οἰκετῶν λόγος, ὅτι οὐ μόνον οἱ κατ’ ἀγροὺς ὑπουργοὶ οὕτως ἐλέγοντο,  ἀλλὰ καὶ οἱ ἐν οἰκίαις ἐλεύθεροι, ὡς ἂν εἴποι τις οἰκῆται μεταλήψει τοῦ η .  παράγει δὲ αὐτὸς καὶ παροιμίαν ἐξ Εὐριπίδου λέγουσαν ἔνδον γυναικῶν καὶ  παρ’ οἰκέτας λόγος, ἤγουν ἐν τοῖς κατ’ οἰκίαν λαλητέον ἂν εἴη τὰς γυναῖκας,  ἔξω δὲ οὐκ ἐξιτέον, οὐδὲ ἀλλοτρίων παρόντων λυτέον τὴν λαλιάν.
urn:cts:greekLit:tlg4083.tlg001.hc:5.323|Τὸ  δὲ ἄριστον Ἀχαιῶν πρὸς παρηγορίαν Ἀφροδίτης εἴρηται ὑπὸ τῆς μητρός, ἵνα  μὴ δοκῇ ὑπὸ τοῦ τυχόντος τετρῶσθαι — ἄλλως γὰρ οὐ πάντων Ἀχαιῶν  ἄριστος ὁ Διομήδης ἦν — ἢ καὶ ἄλλως ὁ ἄριστος τὸν ἁπλῶς ἀριστέα δηλοῖ.  πιστὸς δὲ ὁ ἐκ τῶν ἐχθρῶν ἔπαινος.
urn:cts:greekLit:tlg4083.tlg001.hc:5.324|Ὅρα δὲ καὶ ὅτι τῷ ἀρίστῳ καὶ  ἡ ἄλοχος ἰφθίμη προσμεμαρτύρηται, ὡς καὶ ἡ Πηνελόπη τῷ Ὀδυσσεῖ. Ἔστι  δὲ πάντως τὸ ἰφθίμη ταὐτὸν τῷ ἀνδρεία, ὅπερ ἀλλαχοῦ δαί̈φρων φησί. τοῦτο  δὲ πρὸς διαστολὴν ἄλλων εἴρηται γυναικῶν, αἳ φύσει ἀνάλκιδές εἰσι καὶ  θηλύτεραι, ὡς καὶ ὁ ποιητὴς ἔφη ἐν τῷ γυναῖκας ἀνάλκιδας ἠπεροπεύεις.  καὶ τάχα, ὅσας μὲν ἡ Ἀφροδίτη ἠπεροπεύει, αὗται ἀνάλκιδες, αἱ δὲ μὴ τοιαῦται  ἴφθιμαί εἰσιν.
urn:cts:greekLit:tlg4083.tlg001.hc:5.325|Ἰστέον δὲ καὶ ὅτι τὸ ἐξ ὕπνου γοόωσα καὶ ἑξῆς  ἕως τοῦ ἄριστον Ἀχαιῶν καὶ γυναικὶ ἂν ἁρμόσῃ χηρωθείσῃ μὲν ἀνδρός,            πενθούσῃ δὲ πολλὰ ἐπ’ ἐκείνῳ, ὁποῖον δή τι πάθοι ἂν καθ’ Ὅμηρον καὶ ἡ  Αἰγιάλεια θανόντος τοῦ ἀνδρός. οὕτω καὶ τὴν Πηνελόπην ἱστορεῖ κλαίουσαν  ἐπὶ τῷ Ὀδυσσεῖ οὐ μόνον μεθ’ ἡμέραν, ἀλλὰ καὶ νυκτός, ὃ μάλιστα φιλίας  πλείονος ἔνδειξις. Ἐπίτασιν δὲ γόου δηλοῖ τὸ δι’ αὐτοῦ νύκτωρ τοὺς κοιμωμένους ἀφυπνίζεσθαι.
urn:cts:greekLit:tlg4083.tlg001.hc:5.326|Ὅτι ὥσπερ τὸν ἱδρῶτα ἱδρῶ λέγει κατὰ  ἀποκοπὴν ὅλης συλλαβῆς, οὕτω τὸν ἰχῶρα ἰχῶ, οἷον ἀμφοτέρῃσιν ἀπ’ ἰχῶ  χειρὸς ὀμόργνυ. καὶ ἔστιν ὅμοιον καὶ τὸ τὸν κυκεῶνα εἰπεῖν κυκεῶ, καὶ  Ἀπόλλω τὸν Ἀπόλλωνα. Τὸ δὲ γράφειν ἰχῶρ μετὰ τοῦ ρ κατὰ ἀποκοπὴν  μόνου τοῦ τελευταίου φωνήεντος οὐ πάνυ ἀρέσκει τοῖς παλαιοῖς διά τε τὴν  καινότητα τῆς ἀποκοπῆς καὶ ἵνα μὴ συμφωνῇ τῇ εὐθείᾳ. Ἰστέον δὲ ὅτι τοῦ  Γεωγράφου ἱστοροῦντος καινήν τινα ἀποκοπὴν τοῦ ἧλος ἧλ, οἷον δαιμόνιος  ἧλ, οὐ πάνυ ξενίζον ἂν εἴη τὸ εἰπεῖν τὸν ἰχῶρα ἰχῶρ. Τὸ δὲ ἀμφοτέρῃσιν ἀπὸ  κοινοῦ ἔχει νοούμενον τὸ χερσί. Τὸ δὲ ὀμόργνυε γίνεται μὲν ἀπὸ τοῦ ὀμόργω,  ὡς ἄγω ἀγνύω, καθὰ καὶ ἑτέρωθι ἐρρέθη. δηλοῖ δὲ τὸ ἀπεπίεζε. Τὸ δὲ ὀμόργω  ἀπὸ τοῦ ἀμέλγω ἔχει τὴν παραγωγήν, ὃ καὶ ἀμέργω λέγεται, ὡς προείρηται.
urn:cts:greekLit:tlg4083.tlg001.hc:5.327|Ὅτι ἐπὶ συντόμου θεραπείας σώματος οἰκεῖον τὸ ἄλθετο χείρ, ἢ ἄλλο  τι μέρος σωματικόν, ὀδύναι δὲ κατηπιόωντο βαρεῖαι. Καὶ σημείωσαι, ὡς  ψιλοῦται τὸ ἤπιον. οὐ γὰρ λέγει καθηπιόωντο, ἀλλὰ ψιλῶς κατηπιόωντο.  δῆλον δ’ αὐτὸ καὶ ἐν τοῖς ἑξῆς ἐκ τοῦ ἐπί τ’ ἤπια φάρμακα πάσσειν.  Τῶν δέ γε μεθ’ Ὅμηρόν τινες ἐδάσυνον αὐτὸ ἐκ τοῦ ἥδω παράγοντες. Ὅρα δὲ            καὶ ὅτι ἀσυνδέτως εἰσήγαγε κατὰ λόγον γοργότητος τὸ ἄλθετο χείρ, δηλῶν  καὶ ἐν τῷ σχήματι τὸ ταχὺ τῆς θεραπείας. Παρῆκται δὲ τὸ ἄλθετο ἐκ πρωτοτύπου θέματος τοῦ ἄλθω, ἀφ’ οὗ τὸ ἀλθαίνω.
urn:cts:greekLit:tlg4083.tlg001.hc:5.328|Ὅτι Ἀθηνᾶ καὶ  Ἥρα σιλλαίνουσαι ἀστείως καὶ κερτομοῦσαι τὴν τῆς ἀνάλκιδος Ἀφροδίτης  πληγὴν κωμικώτερον, ὡς δῆθεν οὔτε ἐκ δόρατος οὔτε ἐν πολέμῳ γενομένην,  φασὶν ἀμύξασθαι τὴν αὐτῆς χεῖρα περόνῃ τινὸς γυναικὸς Ἀχαί̈δος, καταψώσης ἐκείνην καὶ ἀνιείσης, ἤτοι ἀναπειθούσης, εἰς ἁρπαγήν, ὡς δηλαδή ποτε  καὶ τὴν Ἑλένην ἠπάτησε. Φασὶν οὖν: ἦ μάλα δή τινα Κύπρις Ἀχαιϊάδων  ἀνιεῖσα Τρωσὶν ἅμ’ ἑσπέσθαι, οὓς ἔκπαγλ’ ἐφίλησε, τῶν τινα καρρέζουσα  Ἀχαιϊάδων ἐϋπέπλων πρὸς χρυσῇ περόνῃ καταμύξατο χεῖρα ἁραιήν. καὶ  αὐταὶ μὲν οὕτως. Ὁ δὲ Ζεὺς ἐπὶ τῷ σκώμματι οὐ γελᾷ — σεμνῶν γὰρ προσ–   ώπων ὁ ἐπὶ τοιούτοις γέλως ἀλλότριον — , ἀλλὰ μειδιᾷ, ὃ πολλῷ τοῦ γελᾶν  σεμνότερον, γέλως ὂν ἠρεμαῖος, ἀνακεκραμένος συννοίᾳ. Καὶ σημείωσαι  ὅπως ὁ καὶ τὰ τοιαῦτα δεξιὸς ποιητὴς ἐνταῦθα εὐφυῶς τὴν Ἀφροδίτην ἐκωμῴδησεν, οὐκ αὐτὸς ἐκ προσώπου οἰκείου, ἀλλὰ διὰ Ἀθηνᾶς καὶ Ἥρας, αἳ  κερτομίοις ἐπέεσσιν ἐπὶ τῇ Ἀφροδίτῃ τὸν Δία ἐρέθιζον. Ὅρα δὲ καὶ τὴν  μέθοδον. Ἐπεὶ γὰρ οὐκ ἔδει μὲν τοιούτοις ἐναγωνίοις τόποις παρεντεθῆναι  σκώμματος ἱλαρότητα, ἄλλως δὲ πάλιν ἦν ἀνάγκη τοῦτο γενέσθαι διὰ τὴν τῶν  προσώπων ποιότητα τῶν μισούντων τὴν Ἀφροδίτην, ποιεῖ ὁ ποιητὴς εὐμεθόδως τὸ πρᾶγμα, καὶ προεπισημηνάμενος ὡς, εἰ καὶ φορτικὸν ἐνταῦθα τὸ  σκώπτειν, ὅμως ἀναγκαῖον οὕτως ἐπάγει τὸ σκῶμμα.
urn:cts:greekLit:tlg4083.tlg001.hc:5.329|Φησὶ γὰρ           Ζεῦ πάτερ, ἦ ῥά τί μοι κεχολώσεαι, ὅττι κεν εἴπω καὶ τὰ ἑξῆς. οἱονεὶ γὰρ  πρὸς τὸν πολύνουν ἀκροατὴν ἐνταῦθά φησιν ὁ ποιητὴς ὡς, εἰ καὶ μὴ καιρὸς  ἱλαρότητος ἐνταῦθα, ὅμως διὰ τὰ πρόσωπα τὰ ὑποκείμενα χρηστέον λόγῳ  κερτόμῳ. συγγνώμην οὖν ζητεῖ τρόπον τινὰ ἐπὶ τῇ κερτομίᾳ καὶ συγγινώσκεται  πρός γε Διός, ἤτοι τοῦ ὀρθὰ νοοῦντος. Ὅρα δὲ καὶ ὅπως ἀστεῖος ὁ λόγος καὶ  πολυειδής. Προαγωγείαν τε γὰρ καταλέγει τῆς Κύπριδος καὶ ψεκτὴν φιλανδρίαν  αὐτῆς ὑπολαλεῖ τὴν ἐπὶ τοῖς βαρβάροις Τρωσὶ καὶ ἀδικίαν αὐτῆς ἐμφαίνει  τὴν ἐπὶ τῇ ἁρπαγῇ τῆς Ἑλένης καὶ μαλακότητα δὲ κατηγορεῖ, ὡς ἐπὶ πληγῇ  οὐκ ἀξιολόγῳ ἀχθομένης ἀλλ’ ἐπὶ μόνῳ ξέσματι.
urn:cts:greekLit:tlg4083.tlg001.hc:5.330|Τοῦτο γὰρ δηλοῖ  τὸ ἀμύσσεσθαι, ἐξ οὗ καὶ ἡ ἀμυχή γίνεται, ὡς τὸ ἀμυχὰς ξεσμάτων ἐπιφερόμενος, καὶ τὸ ἄμυγμα, οἷον πολιᾶς ἀμύγματα χαίτης. Ὥσπερ δὲ τὸν ὑπὸ  ὀϊστοῦ οὐκ ἐν καιρίῳ βληθέντα σκώπτων τις εἴποι ἂν τυχὸν ὑπὸ μυίας δηχθῆναι,  οὕτω πως ἡ Ἀθηνᾶ τὴν τοῦ δόρατος ἐνταῦθα πληγὴν ἀμυχῇ περόνης εἰκάζει,  ἣν ἐν τοῖς στήθεσιν ἐφόρουν αἱ παλαιαὶ γυναῖκες, δι’ ἧς τὸ κεχηνὸς τοῦ πέπλου  συνήγετο, Δωριέων καταρξάντων τοῦ τοιούτου ἱματισμοῦ. Φησὶ γοῦν Ἡρόδοτος  γυναικείαν ἐσθῆτα Δωρίδα τὴν ἔχουσαν περόνας. τοιαύτη δέ, φησίν, ἡ ἀρχαία  πᾶσα ἐσθὴς τῶν γυναικῶν. τὸν δὲ λίνεον, φησί, χιτῶνα αἱ περὶ τὴν Καρίαν  εἶχον. Σημείωσαι δὲ καὶ ὅτι καλῶς οὐ τῇ Ἥρᾳ δέδοται ὁ ῥηθεὶς σκωπτικὸς  λόγος. ἦν γὰρ σεμνοτάτη καὶ καθ’ Ὅμηρον πρεσβυτάτη καὶ οὐ πρέπουσα  τοιούτοις λόγοις. ἡ Ἀθηνᾶ δὲ κερτομεῖ ὡς καὶ νεωτέρα καὶ τῇ Ἀφροδίτῃ  πάντῃ ἀντίθετος, κατὰ μῦθον μὲν ὡς καθαρὰ μοιχαλίδι, κατὰ δὲ ἀλληγορίαν  ὡς ἂν ἀντιπίπτοι τῇ ἀλογίᾳ ἡ φρόνησις Ἀθηνᾶ. Ὅτι δὲ οὐκ ἀξιόλογα πάνυ τὰ  τῆς πληγῆς τῆς Ἀφροδίτης, δηλοῖ καὶ τὸ μὴ δεηθῆναι αὐτήν, ὡς εἴρηται, τοῦ  Παιήονος.
urn:cts:greekLit:tlg4083.tlg001.hc:5.331|Ὅρα δὲ καὶ ὅτι μετὰ τὸ Ἀχαιϊάδων ὀλίγον τι ἐπεμβαλὼν  εὐθὺς χάριν σαφηνείας ἐπανέλαβεν, εἰπών: τῶν τινα, ἤγουν τούτων τῶν           Ἀχαιϊάδων, καταρρέζουσα ἐξέσθη τὴν χεῖρα. Ποιεῖ δὲ τὴν τοιαύτην ἐπανάληψιν ἀναγκαίως οὐ διὰ κωλικὴν σχοινοτένειαν, ἀλλὰ διότι πάνυ χρειῶδες  εἰς τὸ προκείμενον νόημα οὐ μόνον τὸ ἀνιεῖσα, ἀλλὰ καὶ μᾶλλον τὸ καρρέζουσα. διὸ εἰπὼν ἐν πρώτοις τὸ ἀνιεῖσα, ἔθετο ἐν τῇ ἐπαναλήψει καὶ τὸ  λίαν καιριώτατον, ἤγουν τὸ καρρέζουσα. Ὅρα δὲ καὶ τὸ καταρρέζουσα ἤτοι  καταψῶσα. ἡ γὰρ οὕτω ποιοῦσα εἰκότως ἂν ἀμυχθείη χεῖρα τῇ πρὸ τοῦ στήθους περόνῃ. Δῆλον δὲ καὶ ὅτι δεξιᾷ χειρὶ ὡς τὰ πολλὰ γίνεται τὸ καταψᾶν.  τὴν δεξιὰν ἄρα χεῖρα ἔοικε τετρῶσθαι ἡ Ἀφροδίτη, τὴν καταρρέζουσαν, ὅπερ  καὶ τῇ ἀλληγορίᾳ συντρέχει. Ὡς γὰρ προείρηται, τοῦ Ἄρεος εἰς τὰ ἀριστερὰ  τῆς μάχης ὄντος, ὁ Διομήδης εἰς τὰ δεξιὰ εὐδοκίμησε. διὸ καὶ χεῖρα ἁραιήν,  τὴν διχῶς πνευματιζομένην, οὐ νοητέον ἀριστερὰν ἀλλ’ ἀσθενῆ κατὰ τοὺς  παλαιούς. Τὸ δὲ πρὸς χρυσῇ περόνῃ ταὐτόν ἐστι τῷ ἐγγὺς τῆς χρυσῆς περόνης.  Ἀττικὸν δὲ τὸ δασύνειν τὴν ἁραιήν.
urn:cts:greekLit:tlg4083.tlg001.hc:5.332|Ὅτι πρὸς τὸν ἐπαγγελλόμενον  ἔργα στρατιωτικὰ ἢ ἀθλητικά, ὅσα μὴ δεξιῶς ἔχει ποιεῖν, καλὸν λεχθῆναι τὸ  οὔ τοι δέδοται πολεμήϊα ἔργα.
urn:cts:greekLit:tlg4083.tlg001.hc:5.333|Εἰ δὲ καὶ περὶ ἔρωτας ὁ τοιοῦτος  πονεῖται, προσεπιλεκτέον καὶ τὸ ἀλλὰ σύ γ’ ἱμερόεντα μετέρχεο ἔργα γάμοιο.  Ζεὺς δὲ ταῦτα πρὸς τὴν Ἀφροδίτην φησὶ τὴν ἄναλκιν, λέγων καὶ ὅτι ταῦτα  δ’ Ἄρηϊ θοῷ καὶ Ἀθήνῃ μελήσει, ὡς καὶ ἀλληγορικῶς καὶ μυθικῶς τῆς  Ἀφροδίτης μὲν ἀπολέμου οὔσης, πολεμικῶν δὲ τῆς Ἀθηνᾶς καὶ τοῦ Ἄρεος.  Τὰ δὲ ἱμερόεντα, ταὐτὸν δ’ εἰπεῖν ἐρόεντα καὶ ἱμερτά, ἐκ τοῦ ἱμείρω λέγεται,            προσεχέστερον δὲ εἰπεῖν, ἐκ τοῦ ἵμερος, ὃν Εὐριπίδης ὡς φάρμακον Ἀφροδίτης  πλάττει ἰῶδες ἐν τῷ μήποτ’ ἐπ’ ἐμοὶ χρυσέων τόξων ἐφίης ἱμέρῳ χρίσασ'  ἄφυκτον ὀϊστόν. Τὸ δὲ ἔργα γάμοιο ἔχει τι κάλλους, εἰ καὶ ἀμυδρὸν κατὰ  τοὺς ῥήτορας, ἐν τῷ τὴν λήγουσαν τῆς πρώτης λέξεως ἀρχὴν τῆς δευτέρας  γίνεσθαι.
urn:cts:greekLit:tlg4083.tlg001.hc:5.334|Τὸ δὲ Ἄρηϊ θοῷ καὶ ἑξῆς, προαναφώνησις καιρία ἐστίν,  ὡς τοῦ Ὁμηρικοῦ Διός, ὅ ἐστι νοός, μετ’ ὀλίγα τερατευσομένου πολεμικήν τινα  περιπέτειαν ἐν Ἀθηνᾷ καὶ Ἄρεϊ, δι’ ἧς ὁ Διομήδης φανεῖται σεμνός.
urn:cts:greekLit:tlg4083.tlg001.hc:5.335|Ἰστέον δὲ καὶ ὅτι ἔργα γάμου ὁ ποιητὴς ἐνταῦθά φησιν οὐ τὰ γυναιξὶν ἁπλῶς  ἀνήκοντα, οἷον ἱστόν, ἠλακάτην, καὶ ὅσα ἄλλα οἶδεν αὐτός, ὧν ψιλὴν μνείαν  ἔθετο ἐν τῷ οὔτ’ ἂρ φρένας οὔτε τι ἔργα, τὰ μετὰ γάμον δηλαδὴ λόγῳ οἰκονομίας, ἀλλὰ τὰ εἰς αὐτὸν γάμον χρήσιμα, οἷον τὸν ἔρωτα, τὴν φιλότητα, τὸν  ἵμερον, τὴν ὀαριστύν, τὴν πάρφασιν, καὶ τὰ τοιαῦτα, οὐκ Ἀθηνᾷ Ἐργάνῃ,  ἀλλ’ Ἀφροδίτῃ, μητρὶ ἐρώτων, ἐπιπρέποντα.
urn:cts:greekLit:tlg4083.tlg001.hc:5.336|Ὅτι οὕτω θαρραλέος ὁ Διομήδης, ὥστε καὶ τοῦ Ἀπόλλωνος καταθαρρεῖ, ὅτε τὸν Αἰνείαν  ἐκεῖνος ἔσῳζεν, ὑπερέχων τὰς χεῖρας. καὶ τρὶς μὲν ἐπόρουσε τότε τῷ Αἰνείᾳ,  τρὶς δέ οἱ ἐστυφέλιξε φαεινὴν ἀσπίδ’ Ἀπόλλων. Τὸ δὲ τέταρτον καὶ δεινὰ  ὁμοκλήσας, ἤγουν ἀπειλησάμενος, ἐνέκοψε τῆς ὁρμῆς. Δηλοῖ δὲ ὁ λόγος ὅτι  καὶ ὑπὲρ τὸ εἱμαρμένον ἀνδρίζεται νῦν ὁ Διομήδης. εἱμαρμένην γάρ τινα καὶ ὁ  Ἀπόλλων δηλοῖ, καθὰ καὶ ὁ Ζεύς, ὡς καὶ προείρηται καὶ πολλαχοῦ φανήσεται.  Ἐν τούτοις δὲ ὅρα ὅτι τε, ὡς πρὸ βραχέων ἐρρέθη τὸ γινώσκων ὅτ’ ἄναλκις            ἔην θεός, οὕτω καὶ ἐνταῦθα κεῖται τὸ γινώσκων ὅ οἱ αὐτὸς ὑπείρεχε χεῖρας  Ἀπόλλων, τουτέστιν, ὅτι ὑπερεῖχεν, ὅ ἐστι σκέπων ἄνω εἶχε τοῦ Αἰνείου  τὰς χεῖρας, καὶ ὅτι θεομάχου θρασύτητος τὸ οὐδὲ θεὸν μέγαν ἅζετο.
urn:cts:greekLit:tlg4083.tlg001.hc:5.337|Καὶ ὅτι δαιμόνιον ἐπήρειαν φράσει ποτὲ τὸ ἀλλ’ ὅτε δὴ τὸ τέταρτον ἐπέσσυτο  δαίμονι ἶσος. Εἴη δ’ ἂν ἐνταῦθα τὸ ἶσος ἀκυριολέκτητον, ὡς καὶ ἐν ἄλλοις μυρίοις. Τὴν δέ γε διαφορὰν αὐτοῦ πρὸς τὸ ὅμοιον δηλοῦσι μὲν καὶ πεζολέκται σοφοί,  δηλοῖ δὲ οὐδὲν ἧττον σαφέστατα καὶ Εὐριπίδης ἐν τῷ οὔθ’ ὅμοιον οὐδὲν οὔτ'  ἶσον βροτοῖς, ὧν τὸ μὲν ποιότητος, τὸ ὅμοιον, τὸ δὲ ποσότητος, τὸ ἶσον δηλαδή.
urn:cts:greekLit:tlg4083.tlg001.hc:5.338|Ὅτι ὁ τῆς πρὸς μεγάλους ἔριδος ἀπείργων τινὰ ἀστείως ἂν εἴποι  τὸ φράζεο καὶ χάζεο, μηδὲ θεοῖς ἶσ’ ἔθελε φρονέειν, ἐπεὶ οὔ ποτε ὁμοῖον φῦλον  ἀθανάτων τε θεῶν χαμαί τε ἐρχομένων ἀνθρώπων. Πάρισα δὲ ἐκφανῆ τὸ  φράζεο Τυδείδη καὶ χάζεο. Τὸ δὲ ὁμοῖον ὅτι ἀναλόγως προπερισπᾶται καὶ  οὐ παρὰ τύπον κατὰ τὸ προπαροξυτονούμενον ὅμοιον, πολλαχοῦ δηλοῦται,            ὥσπερ καὶ τὸ ὁμοῖος ἔν τε ἄλλοις καὶ ἐν Ὀδυσσείᾳ, ὃ πάντως ἀναλογώτερον  τοῦ ὅμοιος. Ὅρα δὲ καὶ ἐνταῦθα ἐν τῷ ἶσα φρονέειν, καὶ ἐν τῷ φῦλον  ὁμοῖον τὸ ἶσον ἀντὶ τοῦ ὅμοιον ληφθέν, καθὰ καὶ πρὸ βραχέων. Δῆλον δὲ ὡς  Ὅμηρος μὲν ἐκτείνει τὴν ἄρχουσαν τοῦ ἶσος, οἱ δὲ τραγικοὶ συστέλλουσιν.
urn:cts:greekLit:tlg4083.tlg001.hc:5.339|Ὅτι καὶ ἐνταῦθα θηλυκῶς ἡ Πέργαμος παρ’ Ὁμήρῳ ἐπὶ τῆς Τρωϊκῆς  ἀκροπόλεως, ἐν ᾗ καὶ ναὸς Ἀπόλλωνος. Φησὶ γοῦν Περγάμῳ ἐν ἱερῇ, ὅθι οἱ  νηός γε τέτυκτο, καὶ μετ’ ὀλίγα Περγάμῳ ἄκρῃ. Μέγας δὲ ἔοικεν εἶναι ὁ  ῥηθεὶς ναός.
urn:cts:greekLit:tlg4083.tlg001.hc:5.340|Διό φησιν: ἐν μεγάλῳ ἀδύτῳ κύδαινον, τὸν Ἀπόλλωνα  δηλαδή, Λητὼ ἡ μήτηρ καὶ Ἄρτεμις ἡ ἀδελφή. Τοῦτο δὲ ῥηθείη ἂν καὶ ὅταν  ἐν ἀδύτοις ἱεροῖς που γεραίρηταί τις ἀνὴρ ἀρχικός.
urn:cts:greekLit:tlg4083.tlg001.hc:5.341|Ὅτι τὸ τοῦ  Αἰνείου εἴδωλον, ὅπερ ὁ Ἀπόλλων, ἤτοι ὁ ἥλιος, ἔτευξεν, ἐφ’ ᾧ μάχονται  Τρῶες καὶ Ἕλληνες, ἡ φαντασία ἐστίν, ἥτις ἐκ τῆς ὑφ’ ἡλίῳ ὄψεως καὶ θέας  Αἰνείου ἐναπέμεινε τοῖς στρατεύμασι, καὶ ἡ τοῦ ἥρωος, ὡς εἰπεῖν, ἀνειδωλοποίησις, ἣν ἔτι ἐν ἑαυτοῖς φέροντες ὁ στρατὸς ἐκ τοῦ εἰσάπαξ ἐρεθισμοῦ καὶ  ἀναπολοῦντες εἰς νοῦν ὡς ἐν εἰδωλοποιί̈ᾳ τὸν κείμενον, συνεκρότουν βαρὺν ὡς  ἐπὶ παρόντι αὐτῷ δὴ ἀληθῶς τῷ Αἰνείᾳ τὸν πόλεμον, κἂν ἐκεῖνος ἀνήρπαστο.  Οἱ δὲ παλαιοὶ ἄλλως τὸν μῦθον τοῦτον σεμνολογοῦντές φασι κατὰ πρῶτον λόγον  εἴδωλον εἶναι τὸν πάντα τοῦτον κόσμον ὡς τύπον τινὰ τοῦ ὄντως ὄντος,   κοσμούμενον μὲν καὶ ὑπὸ ἄλλων θειοτέρων ἐγκοσμίων, μάλιστα δὲ ὑπὸ τοῦ  ἡλίου. Εἶτα καὶ τὸ τοῦ Αἰνείου τούτου εἴδωλον τοιοῦτόν τι νοοῦσιν, υἱοῦ μὲν  ὄντος τῆς περικαλλοῦς Ἀφροδίτης, ἀνδρὸς δὲ καλοῦ ἐγχωρίου, καὶ ἀλληγοροῦσιν αὐτὸν εἴς τι κάλλος ἐγχώριον, ὅπερ καὶ αὐτὸ ὡς οἷά τι εἴδωλον  τοῦ ἐγκοσμίου κάλλους οἰκείως ἂν ἔχοι πρὸς τὸν Ἀπόλλωνα, ἤτοι τὸν ἥλιον,  καθὰ καὶ ὁ πᾶς κόσμος, τὸ μέγα τοῦ ὄντος εἴδωλον. Τὸ δὲ τοὺς Ἕλληνας περὶ  αὐτὸ μυρία πάσχειν αἰνίττεται, φασίν, ὅτι αἱ τῶν ψυχῶν ὑλικώτεραι οὐκ  ἀπαλλάσσονται τῶν τοιούτων εἰδώλων, ἀλλὰ τοῖς τοιοῖσδε προστετηκυῖαι  κάλλεσι περὶ αὐτὰ τρίβονται. Σημείωσαι δὲ ὅτι κόσμου μὲν εἴδωλον ἀλληγορικῶς καὶ γλαφυρώτερον ἐν τοῖς εἰρημένοις τέθειται. Οἱ δὲ μεθ’ Ὅμηρον  ἄλλως παχυλῶς μηχανήν τινα, ὡς εἴδωλον κοσμικόν, ἐσκεύασαν ἐπὶ κολακείᾳ  βασιλικῇ. Δημητρίων γάρ, φασίν, Ἀθήνῃσιν ἀγομένων, ἐγράφετο Δημήτριος  ἐν τῷ προσκηνίῳ ἐπὶ τῆς οἰκουμένης ὀχούμενος. Δημητρίου δ’ ἐνταῦθα μνεία  τοῦ Πολιορκητοῦ, ᾧ καὶ ἤγοντο τὰ εἰρημένα Δημήτρια ὡς ἀλαζόνι.
urn:cts:greekLit:tlg4083.tlg001.hc:5.342|Φράζει δ’ ἐνταῦθα Ὅμηρος οὕτως αὐτὰρ ὃ εἴδωλον τεῦξ’ ἀργυρότοξος  Ἀπόλλων, αὐτῷ τ’ Αἰνείᾳ ἵκελον καὶ τεύχεσι τοῖον. ἀμφὶ δ’ ἄρ’ εἰδώλῳ  Τρῶες καὶ δῖοι Ἀχαιοὶ δῄουν ἀλλήλων ἀμφὶ στήθεσσι βοείας, ἀσπίδας εὐκύκλους λαισήϊά τε πτερόεντα.
urn:cts:greekLit:tlg4083.tlg001.hc:5.343|Καὶ ὅρα ὡς οὐ μόνον ὀϊστοὶ πτερόεντες,  ἀλλὰ καὶ λαισήϊα πτερόεντα. Πλὴν ταῦτα μὲν ὡς κοῦφα κατὰ πτερά, ἐκεῖνοι  δὲ ὡς πτεροῖς διοικονομούμενοι πρὸς ἐκπέτασμα. Δόρυ δὲ πτερόεν μὲν ῥητῶς  οὐκ ἐφράσθη, παρελαλήθη δὲ ἐν τῷ μελίη ἰθυπτίων, ἤγουν ἰθὺ πετομένη,            ὡς οἷα πτερόεσσα. Ἔστι δὲ τὸ λαισήϊον ἀσπίδος γένος θυρεοειδές, ἀναφορέα  οὐκ ἔχον ἀλλὰ ζυγὸν διὰ μέσου. οἱ δέ φασιν εἶναι αὐτὸ θυρεὸν ἐπιμήκη, οἱ δὲ  λάσιον ἐτυμολογοῦσιν αὐτό, φάσκοντες εἶναι ἐκ τετριχωμένων δερμάτων  ἀνεργάστων. Κοῦφον δέ ἐστι τὸ λαισήϊον καὶ οὐδὲ μεγαλόκυκλον. διὸ καὶ  πτερόεν αὐτὸ λέγει καὶ ἀντιδιαστέλλει πρὸς τὰς εὐκύκλους ἀσπίδας, λέγων  βοείας εὐκύκλους ἀσπίδας καὶ λαισήϊα. Ὅλως δὲ οἱ πλείους τῶν παλαιῶν  ἀσπιδίσκιον ὠμοβύρσινόν φασι τὸ λαισήϊον. Φησὶ γοῦν περί τινων καὶ Ἡρόδοτος ὅτι λαισήϊα εἶχον ἀντὶ ἀσπίδων, ὠμοβοείοις πεποιημένα. ἔνθα καὶ  σημείωσαι τὸ ὠμοβοείοις, ὡς χρήσιμον εἰς τὸ βοῦς, ἡ βύρσα. Ἡρῳδιανὸς δέ  φησι καὶ πάντα τὰ κατὰ μάχην σκεπαστήρια λαισήϊα λέγεσθαι διὰ τὸ ἐν τῇ  λαιᾷ φέρεσθαι.
urn:cts:greekLit:tlg4083.tlg001.hc:5.344|Τὸ δὲ δῖοι καὶ τὸ δῄουν ἐγγὺς παρατεθειμένα  ψευδοπαρήχησίν τινα καὶ αὐτὰ κατὰ τὰς προδεδηλωμένας ὑποκρούεται.
urn:cts:greekLit:tlg4083.tlg001.hc:5.345|Ὅτι Ἀφροδίτη μὲν οἷα καὶ ἐναγώνιος καὶ οὐδὲ σοφὴ ἀκατασκεύως εἶπε πρὸ ὀλίγου, ὅτι ὁ Διομήδης καὶ ἂν πατρὶ Διὶ̈ μάχοιτο, Ἀπόλλων  δέ, ἀνομοίως ἔχων τῇ Ἀφροδίτῃ, λέγει εὐμεθόδως τὸ αὐτὸ νόημα κάλλιον,  καὶ εἰπὼν καὶ αὐτός, ὅτι ὁ Διομήδης μάχοιτο ἂν πατρὶ Διί̈, ἐπάγει κατασκευὴν  τοιαύτην: Κύπριδα μὲν πρῶτα σχεδὸν οὔτασε χεῖρ’ ἐπὶ καρπῷ, τῷ προρρηθέντι. ὃ δὴ ἑρμηνεία ἐστὶ τοῦ ἄκρην οὔτασε χεῖρα, πρυμνὸν ὑπὲρ θέναρος,  ἤγουν οὐ κατὰ τὸ ἄκρον καὶ πρυμνὸν τὸ πρὸς τοῖς δακτύλοις, ἀλλὰ κατὰ τὸ            ἐπὶ καρπῷ, αὐτὰρ ἔπειτ’ αὐτῷ μοι ἐπέσσυτο, δαίμονι ἶσος, ὃ καὶ ἡ Ὁμηρικὴ  πρὸ βραχέων Μοῦσα ἔφη, μονονουχὶ λέγων, ὡς ὁ καθ’ ἡμῶν τῶν παίδων  ἀναιδευσάμενος οὐκ ἂν οὐδὲ τοῦ πατρὸς φείδοιτο. Σημείωσαι δὲ καὶ ἐν τούτοις  τὴν Ὁμηρικὴν ποικιλίαν καὶ τὴν τοῦ λόγου αὔξησιν. τὰς ἀρχὰς μὲν γὰρ κατὰ  ἑνός τινος Τρωϊκοῦ ἀνδρὸς ὁ Διομήδης ἠρίστευσεν, εἶτα πυκινὰς κλονήσας  φάλαγγας καὶ κατὰ ξυνωρίδας ῥίπτων τοὺς πολεμίους, μετ’ αὐτοὺς καὶ δαίμονος  θηλείας περιγίνεται, περὶ ἧς εἴρηται. μετὰ δὲ αὐτὴν καταθρασύνεται μὲν ἄρρενος τοῦ Ἀπόλλωνος, ἀνύει δὲ οὐδέν, μικρὸν δὲ ὅσον καὶ κατὰ τοῦ Ἄρεος  ἀνδρισάμενος μέγα τι διαπράξεται. Σημείωσαι δὲ καὶ ὅτι καλῶς Ὅμηρος οὐ  ποιεῖ τὸν Διομήδην ἀριστεύοντα κατὰ τοῦ Ἀπόλλωνος, ἵνα μὴ πάνυ ἀπίθανα  λέγῃ καὶ εἰς ἀλληγορίαν μὴ βάπτοντα. Διὰ τοῦτο θρασύνεται μέν πως κατ’ αὐτοῦ,  ὡς καὶ παρὰ τὸ εἱμαρμένον ἀριστεύων, καθὰ καὶ προείρηται, οὐ μὴν καὶ τρῶσαι  αὐτὸν δύναται. Ἀφροδίτης μὲν γὰρ καὶ Ἄρεος δυνατὸν περιγενέσθαι τινὰ  ἠθικῶς ὡς ἀλόγων παθῶν, Ἀπόλλωνος δὲ οὐκ ἄν τις ὁπωσοῦν περιγένοιτο,  εἴτε ὡς ἥλιόν τις λαμβάνει αὐτόν, καθ’ οὗ βάλλειν οὐκ ἔστι, εἴτε καὶ ὡς εἱμαρμένην τινά, ὥσπερ οὐδὲ Ἀφροδίτη οὐδὲ Ἄρης τρωθήσεται, ὅτε φυσικῶς  ἀλληγορούμενοι ὡς ἀστέρες λαμβάνονται, εἰ μή τις ἀναλληγορήτοις θέλων  ἐγχειρεῖν κατ’ οὐρανοῦ τοξεύειν ὥσπερ βούλεται.
urn:cts:greekLit:tlg4083.tlg001.hc:5.346|Σημείωσαι δὲ τὸ  καὶ ἂν Διὶ̈ μάχοιτο, ὅπερ οἱ μετὰ τὸν Ὅμηρον συναλείφοντές φασι κἂν τῷ  δεῖνι μάχοιτο, ἤγουν καὶ τῷ δεῖνι ἂν μάχοιτο, καὶ κἂν ἐξέπραξεν ἀντὶ τοῦ  καὶ ἐξέπραξεν ἄν.
urn:cts:greekLit:tlg4083.tlg001.hc:5.347|Ἐνταῦθα δὲ εἰπὼν τὸ Ἆρες, Ἄρες καὶ ἑξῆς,  ἀπαραποίητον τὸ ὅλον ἔπος ἐπάγει κατ’ ἐρώτησιν, ὡς καὶ ἐκεῖ τὸ οὐκ ἂν δὴ  τὸν ἄνδρα μάχης ἐρύσαιο μετελθών, ἤγουν οὐκ ἂν ἀπελάσῃς τῆς μάχης τὸν  Διομήδην. Ὃ δὴ προσφυὲς καὶ ἐπ’ ἄλλου ὁμοίου ῥηθῆναι, ὅτε τις ἐθέλει           κωλύειν τὸν ἀριστεύοντα.
urn:cts:greekLit:tlg4083.tlg001.hc:5.348|Ὅτι ἐν τῷ Τρῶας δὲ στίχας οὖλος  Ἄρης ὤτρυνε μετελθών διττὴ φέρεται γραφὴ τοῦ πρώτου ποδός. ἢ γὰρ  κτητικῶς Τρῳάς ὀξυτόνως λέγει τὰς Τρωϊκάς, ἢ μᾶλλον προπερισπωμένως  Τρῶας στίχας, ἀντιπτωτικῶς τὰς τῶν Τρώων.
urn:cts:greekLit:tlg4083.tlg001.hc:5.349|Ὅτι τὸ υἱάσι  Πριάμοιο, ἤγουν υἱοῖς, ὤφειλε μὲν ἀπὸ τοῦ υἱεύς υἱέος εἶναι ἢ υἱεῦσιν ἢ  υἱέσιν, ἐξηκολούθησε δὲ ὅμως Ἰωνικῶς τῇ συγγενείᾳ τοῦ πατράσι, μητράσι,  θυγατράσιν.
urn:cts:greekLit:tlg4083.tlg001.hc:5.350|Ὅτι ἐντρεπτικὸν ἀχρείων στρατηγῶν τὸ ἐς τί ἔτι  κτείνεσθαι ἐάσετε λαόν; ἢ εἰς ὅ κεν ἀμφὶ πύλαις μάχονται; Χρονικῶς δὲ  κεῖται τὸ ἐς τί ἀντὶ τοῦ μέχρι τίνος. οὕτω δὲ καὶ τὸ εἰς ὅ κεν ἀντὶ τοῦ  ἕως οὗ.
urn:cts:greekLit:tlg4083.tlg001.hc:5.351|Ὅτι τὸν Αἰνείαν οἱ Τρῶες ἐπίσης ἐτίμων Ἕκτορι, καθά  φησιν Ἄρης ἐν τῷ κεῖται ἀνήρ, ὅν τ’ ἶσον ἐτίομεν Ἕκτορι δίῳ.
urn:cts:greekLit:tlg4083.tlg001.hc:5.352|Ὅτι κεῖται καὶ ὧδε φλοῖσβος ἐπὶ πολέμου. Φησὶ γὰρ ἀλλ’ ἄγετ’ ἐκ φλοίσβοιο  σαώσομεν ἐσθλὸν ἑταῖρον. Τοῦτο δὲ πᾶς ἂν εἴπῃ βοηθῶν φίλῳ κινδυνεύοντι.  Ἑταῖρον δ’ ἐνταῦθα οὐκ ἐξ ἀνάγκης νοητέον συνήθως τὸν φίλον, ἀλλὰ καὶ  τὸν συνεργὸν ἐν τῇ νῦν μάχῃ, καθ’ ὃ σημαινόμενον καὶ ἄνεμος πλησίστιος  ἐσθλὸς ἑταῖρος λέγεται. τοιαύτης δὲ ἐννοίας καὶ τὸ ἑταιρίσαι τινά, ὃ ἐπὶ Ἑρμοῦ  φησιν Ὅμηρος.
urn:cts:greekLit:tlg4083.tlg001.hc:5.353|Ὅτι πάνυ καταφορικὸς ἐνταῦθα ὁ πρὸς Ἕκτορα  τοῦ Σαρπηδόνος δημηγορικὸς λόγος. διὸ καὶ ὁ ποιητὴς λέγει, ὅτι μάλα νείκεσεν  Ἕκτορα δῖον. Νοήματα δὲ τοῦ λόγου τούτου τοιάδε. Ὀνειδίζει ὡς ῥᾴθυμον  καὶ διὰ τοῦτο οἷον ἀμενηνόν, εἰπὼν πῇ δή τοι μένος οἴχεται, ὃ πρὶν ἔχεσκες,  ἤγουν εἶχεσ; Καὶ ὅρα τὸ ἀστεῖον τοῦ οἴχεται. οἱονεὶ γὰρ πρώην ἐνοικοῦν σοι,  νῦν ἀπεδήμησεν. Εἶτα αἰτιᾶται καὶ ὡς ἀλαζόνα τὸν Ἕκτορα καὶ κεναῖς ἐλπίσι  τρεφόμενον, λέγων φῆς που, ἤγουν ἴσως ἂν ἔλεγες πρὸ τοῦ πολέμου, ἄτερ            λαῶν καὶ ἐπικούρων, ἑξέμεν, ἤγουν συνέξειν, τὴν πόλιν, οἶος, τουτέστι  μόνος, σὺν γαμβροῖσι κασιγνήτοισί τε σοῖσι. τῶν νῦν οὔ τιν’ ἐγὼν ἰδέειν  δύναμαι οὐδὲ νοῆσαι, ἀλλὰ καταπτώσσουσι κύνες ὣς ἀμφὶ λέοντα, ἡμεῖς δὲ  μαχόμεθα οἱ ἐπίκουροι. Λέγει δὲ λαοὺς μὲν τοὺς ἐγχωρίους, ἐπικούρους δὲ  τοὺς ἐξ ἀλλοτρίας βοηθούς, ὧν ἦν καὶ αὐτὸς ὁ Σαρπηδών. Ἐνταῦθα δὲ τὸ πολύ  τοῦ γένους τῶν Πριαμιδῶν παραδηλοῖ. πεντήκοντα γὰρ ἦσαν τέκνα τῷ Πριάμῳ,  ὧν οἱ μὲν υἱοὶ αὐτόθεν στρατιῶται, ἀντὶ δὲ τῶν θυγατέρων συνετέλουν εἰς  μάχην οἱ γαμβροί.
urn:cts:greekLit:tlg4083.tlg001.hc:5.354|Τὸ δὲ κύνες ὣς ἀμφὶ λέοντα παραβολὴ μέν ἐστι  σύντομος, πρέπουσα τῷ καιρῷ. λέοντα δὲ ἴσως ἂν λέγοι τὸν Διομήδην.
urn:cts:greekLit:tlg4083.tlg001.hc:5.355|Οὕτω δὲ τὸν Ἕκτορα αἰτιασάμενος ὁ Σαρπηδὼν αὐξάνει τὴν ἑαυτοῦ  χάριν τὴν εἰς τοὺς Τρῶας ἐνθυμηματικῶς, καὶ λέγει, ὅτι τε μάλα τηλόθεν ἥκει  τοῖς Τρωσὶν ἐπίκουροσ — τηλοῦ γὰρ Λυκία Ξάνθῳ ἐπὶ δινήεντι — , καὶ ὅτι  ἄλοχόν τε φίλην ἔλιπε καὶ νήπιον υἱὸν καὶ κτήματα πολλὰ καὶ αὐτὰ οὐ τὰ  τυχόντα ἀλλὰ ἀναγκαῖα. Φησὶ γὰρ τά τ’ ἔλδεται, ὅς κ’ ἐπιδευής, ἤγουν  ὧν πολλὴν ἂν ὁ ἐπιδεὴς ἔχοι ἔφεσιν. καὶ ὅτι οὔ τι ἔχων ἐνθάδε τοῖον, οἷον ἂν  ἠὲ φέροιεν Ἀχαιοὶ ἤ κεν ἄγοιεν, ὅμως καὶ τοὺς ἄλλους Λυκίους ὀτρύνει καὶ αὐτὸς  δὲ μέμονε μάχεσθαι.
urn:cts:greekLit:tlg4083.tlg001.hc:5.356|τύνη δέ, φησίν, ἕστηκας, ἤτοι ἀργεῖς, ἀτὰρ  οὐδ’ ἄλλοισι κελεύεις λαοῖσι μενέμεν, ἤγουν μένειν, καὶ ἀμύνειν ὤρεσσιν, ὅ  ἐστι ταῖς οἰκείαις γυναιξί. Καὶ σημείωσαι ὅτι γενναιότατόν ἐστι νόημα καὶ  ἐπιστρεπτικώτατον τὸ λέγειν, ὡς ἐγὼ μὲν καὶ πατρίδα καὶ γυναῖκα καὶ τέκνα  ἀφεὶς καὶ μηδὲν ἐνταῦθα ἔχων ἀλλ’ ἢ ἐμαυτὸν καὶ τοὺς σὺν ἐμοὶ Λυκίους  κινδυνεύω σὺν τοῖς ἐμοῖς ὑπὲρ Τρωϊκῶν γυναικῶν, οἱ δὲ νωθρεύονται.
urn:cts:greekLit:tlg4083.tlg001.hc:5.357|Οἷς προστίθησιν ὁ Σαρπηδὼν καὶ ὅτι ἡ τοῦ δέοντος τάξις ἀντέστραπται,           εἰπὼν σοὶ δὲ χρὴ πάντα μέλειν νύκτας τε καὶ ἦμαρ, ἀρχοὺς λισσομένῳ ἐπικούρων νωλεμέως ἐχέμεν, ἤγουν πολεμεῖν καὶ ἀντέχειν. Νῦν δὲ δηλονότι τὸ  ἀνάπαλιν γίνεται καὶ ἡμῖν μάλιστα μέλει τῶν Τρωϊκῶν καὶ παρακαλοῦμεν  εἰς μάχην ὑμᾶς. Οὕτω σφοδρὸς ὁ τοῦ Σαρπηδόνος λόγος. διὸ καὶ ὁ Ἕκτωρ  ἀκούσας τοιαῦτα δηχθήσεται τὰς φρένας, ὅπερ αὐτὸς εἰς τὸν ἀδελφὸν Πάριν  ἐποίησε, καὶ ἀριστεύσει πολλά, φεύγοντας τοὺς Τρῶας ἐπιστρέψας καὶ  συστήσας μέγαν πόλεμον. Πᾶς γὰρ παραινετικὸς λόγος, ὡς προερρέθη, δραστικός ἐστι παρὰ τῷ ποιητῇ.
urn:cts:greekLit:tlg4083.tlg001.hc:5.358|Ἐνταῦθα δὲ σημείωσαι τὸ λισσομένῳ.  οἱονεὶ γὰρ προαναφωνητικῶς ἐκτρέπει τὸν Ἕκτορα τοῦ ἀντιφιλονεικῆσαι  τὸν Σαρπηδόνα. οὐ γὰρ ἀπὸ ἴσου δικαίου ὥρμηται.
urn:cts:greekLit:tlg4083.tlg001.hc:5.359|Διὸ καὶ ἐπάγει  κρατερὴν δ’ ἀποθέσθαι ἐνιπήν. Τραχύνεσθαι γὰρ οὐ δεῖ κατὰ τῶν ἐπικούρων,  ἀλλὰ τοῦτο μὲν χρὴ κατὰ τῶν οἰκείων ποιεῖν, τοὺς δ’ ἐπικούρους λίσσεσθαι.  Στρατηγικὰ οὖν τὰ τοιαῦτα τοῦ Ὁμήρου παραγγέλματα.
urn:cts:greekLit:tlg4083.tlg001.hc:5.360|Ἰστέον δὲ  ὅτι γαμβροὶ νῦν μὲν οἱ κοινῶς οὕτω καλούμενοι, ἡ δὲ τραγῳδία ἐν τῷ κηδεύσας  καλοῖς γαμβροῖς τοὺς πενθεροὺς δηλοῖ, ὡς καὶ αὐτοὺς κατὰ γαμικὸν κτηθέντας  συνάλλαγμα. καὶ ὁ παρὰ Σοφοκλεῖ δὲ Οἰδίπους γαμβρὸν ἑαυτοῦ τὸν τῆς  Ἰοκάστης ἀδελφὸν Κρέοντα λέγει ὡς ἐξ ἐπιγαμβρείας συγγενῆ. ἀλλαχοῦ  μέντοι κηδεστὴν κυριολεκτῶν αὐτὸν λέγει ἐν τῷ ἄναξ, ἐμὸν κήδευμα. Τοῖς  κασιγνήτοις δὲ εἰκὸς καὶ τοὺς ἄλλους καθ’ αἷμα συνεπινοεῖσθαι, καθὰ καὶ τὸ τοῦ  ὁμαίμου καὶ αὐθομαίμου ὄνομα ἐν μυρίαις χρήσεσι τὴν ὅλην δηλοῖ συγγένειαν.
urn:cts:greekLit:tlg4083.tlg001.hc:5.361|Τοῦ δὲ ἰδεῖν τὸ νοῆσαι διέστησεν ἐνταῦθα ὁ ποιητὴς οὐχ’ ἁπλῶς,  εἴγε νοῦς ὁρᾷ, ὥσπερ καὶ ἀκούει, ἀλλὰ διότι ἔστι νοῆσαί ποτε καὶ δίχα τοῦ ἰδεῖν,  ὁποῖόν τι καὶ τὸ ἐξ ἀκοῆς μαθεῖν.
urn:cts:greekLit:tlg4083.tlg001.hc:5.362|Τὸ δὲ τηλοῦ ἐν Λυκίᾳ, ὡς καὶ ἀλλαχοῦ προδεδήλωται, πρὸς διαστολὴν κεῖται τῆς μικρᾶς Λυκίας, ἧς, ὡς  προείρηται, ἦρχεν ὁ Πάνδαρος. αὐτὴ γὰρ οὐ τηλοῦ, ἀλλὰ ἐγγὺς τῆς Τροίας  ἐστί. Τὸ δὲ Ξάνθῳ δινήεντι πρὸς ἀντιδιαστολὴν λέγεται κατὰ τοὺς παλαιοὺς  Λυκιακῆς πόλεως Ξάνθου. Ἐκείνη γὰρ Ξάνθος μέν, οὐ δινήεις δέ. ποταμοῦ  γὰρ ἐπίθετον ὁ δινήεις.
urn:cts:greekLit:tlg4083.tlg001.hc:5.363|Τὸ δὲ ἔλδω, ἐξ οὗ τὸ ἔλδεται, φορτίζεταί ποτε  καὶ ἕτερον ε , καὶ ποιεῖ τὸ ἐέλδωρ, καὶ ὅλως εἰπεῖν, καὶ ἔλδω δισυλλάβως  λέγεται καὶ ἐέλδω ἐν τρισὶ συλλαβαῖς, ὡς μυριαχοῦ φαίνεται.
urn:cts:greekLit:tlg4083.tlg001.hc:5.364|Τὸ δὲ  φέροιεν ἢ ἄγοιεν, φανερὰν διαφορὰν δηλοῖ τοῦ ἄγειν καὶ φέρειν. Λέγεται δὲ  ὡς ἐπὶ πολὺ ἄγεσθαι μὲν τὰ ἔμψυχα καὶ βαδιστικά, φέρεσθαι δὲ τὰ βασταζόμενα.  ὅθεν καὶ τὸ φοράδην ἐπίρρημα, ὡς προγέγραπται, καὶ φέρτρον τὸ νεκροφόρον  κλινίδιον, καὶ ἐκφορὰ ἡ ταφή, καὶ φορεῖον, καὶ ἀναφέρειν τὸ ἀνανήφειν, οὗ τὸ  ἐναντίον καταφέρεσθαι. Οἶδε δὲ καὶ ὁ Κωμικὸς διαφορὰν τῶν δύο τούτων  ῥημάτων ἐν τῷ ἄγομαι, φέρομαι, τὰ χρήματα ἐνεχυράζομαι. λέγει δέ που  καὶ Ἡρόδοτος ἔφερον καὶ ἦγον τοὺς ἐν τῇ νήσῳ, καὶ πάλιν ἔφερε καὶ ἦγε  πάντας διακρίνων οὐδένα. καὶ Ὅμηρος δὲ ἀλλαχοῦ ἦγον μὲν μῆλα, φέρον δ'           εὐήνορα οἶνον.
urn:cts:greekLit:tlg4083.tlg001.hc:5.365|Τὸ δὲ τύνη Δωρικὴ καὶ νῦν ἀντωνυμία, πεζογράφοις  ἄχρηστος, κειμένη καὶ παρ’ Ἡσιόδῳ.
urn:cts:greekLit:tlg4083.tlg001.hc:5.366|Τὸ δὲ ὤρεσσι δηλοῖ μὲν τὸ  γυναιξίν, ἀνδράσι συνεζευγμέναις, τοιαύτην δέ τινα ἔχει διάθεσιν παραγωγῆς.  Ἔστι ῥῆμα ἀείρω τὸ ὁμοῦ εἴρω καὶ συζευγνύω, ὡς τὸ σὺν δ’ ἤειρεν, ἤγουν  συνέζευξε, συνέδησεν. Ἐξ αὐτοῦ ῥηματικὸν ὄνομα ἄορ ἡ συνεζευγμένη καὶ  ὁμοῦ οὖσα τῷ ἀνδρὶ γυνή. διὰ δὲ τὴν πρὸς τὸ ξίφος συνέμπτωσιν μετατεθὲν τὸ  ἄορ γέγονεν ὄαρ, ἐξ οὗ καὶ ἁπλῶς ὀαρίζω τὸ σύνειμι καὶ οἷον συνέζευγμαι καὶ  ὁμιλῶ, καὶ ὀαριστύς ἡ ὁμιλία, καὶ ὀαριστής ὁ ὁμιλητής, καὶ ξυνάορος κατὰ τὴν  τραγῳδίαν ἡ γυνή, καὶ μήν ποτε καὶ ὁ ἀνήρ, καὶ ξυνωρίς ἡ συζυγία τῶν ἵππων.  καὶ τετράορον φάσμα ταύρου, καὶ τέτρωρον, τὸ τετράζευκτον, καὶ τετράορες           ἵπποι ἐν Ὀδυσσείᾳ. Τὸ δὲ ὄαρ συναιρεθὲν γέγονεν ὦρ περισπωμένως, ὡς ἔαρ  ἦρ, κέαρ κῆρ, ἄολξ ὦλξ, καὶ πληθυνθὲν ἐγένετο ὦρες, οὗ ἡ δοτικὴ ὤρεσιν Ἰωνικῶς, ὡς κύνεσιν, ἄνδρεσιν. Χρῆσις δὲ τῆς μὲν ξυναόρου ἔν τε ἄλλοις καὶ ἐν τῷ  τὴν σὴν ἀπολάβῃς ξυνάορον, τοῦ δὲ ξυναόρου ἐν τῷ νύμφας ὀρφανὰς ξυναόρων, ὅ ἐστι συζύγων.
urn:cts:greekLit:tlg4083.tlg001.hc:5.367|Τὸ δὲ νύκτας τε καὶ ἦμαρ δηλοῖ μὲν καὶ αὐτὸ  τὸ μὴ μόνον ἐν ἡμέρᾳ δεῖν ἐνεργὸν εἶναι τὸν ἀρχηγὸν καὶ ἐπιμελῆ, ἀλλὰ καὶ ἐν  νυκτί, καὶ μὴ παννύχιον εὕδειν, ὥς που εἴρηται. Ἔχει δὲ τὸ ἦμαρ ἀντὶ ἐπιρρήματος, οἷον καὶ τὸ αὐτῆμαρ, ἐννῆμαρ. Ἐν τούτοις δὲ σημείωσαι καί, ὅτι πρὸ  ὀλίγου μὲν ὁ Ἄρης τοὺς ὅλους υἱοὺς τοῦ Πριάμου ὀτρύνων εἰς μάχην ὀλίγα  τινὰ ἐν πέντε στίχοις ἐδημηγόρησεν, ἐνταῦθα δὲ ὁ Σαρπηδὼν πάνυ εὐπορεῖ  πρὸς τὸν Ἕκτορα. Αἴτιον δὲ ὅτι οἱ μὲν υἱοὶ τοῦ Πριάμου ἀόριστον ὄνομα,  ὡρισμένον δὲ καὶ κύριον ὁ Ἕκτωρ. πλείων δὲ ἀεὶ τοῖς ῥήτορσιν εὐπορία ἐν τοῖς  ὡρισμένοις ἐστίν, ὡς δῆλον καὶ ἐκ τῶν ἠθοποιϊῶν τῶν τε ἄλλων καὶ τῶν  Ὁμηρικῶν. δῆλον γὰρ ὅτι ἀορίστων μὲν προσώπων ἠθοποιί̈ας ἐκτιθεὶς Ὅμηρος  στενολογεῖ, ἐμπλατύνεται δὲ ταῖς ἀπὸ τῶν κυρίων. καὶ οὕτω μὲν ταῦτα.
urn:cts:greekLit:tlg4083.tlg001.hc:5.368|Ἰστέον δ’ ἐν τοῖς ῥηθεῖσι καὶ ὅτι πρὸς μὲν τὸν ἐνδόντα τοῦ πονεῖν            καλόν ἐστι ῥηθῆναι τὸ πῇ δή τοι μένος οἴχεται, ὃ πρὶν ἔχεσκεσ; Πρὸς δὲ τοὺς  μὴ εὑρισκομένους ἐν τῷ ψηλαφᾶσθαι οἰκεῖον τὸ τῶν οὔ τινα ἐγὼν ἰδέειν  δύναμαι οὐδὲ νοῆσαι. εἰ δὲ καὶ φεύγουσιν ἀντίπαλόν τινα οἱ ψηλαφώμενοι,  προσθετέον καὶ τὸ ἀλλὰ πτώσσουσι κύνες ὣς ἀμφὶ λέοντα. Ὁ δὲ διὰ φιλίαν  ἀποδημήσας καὶ τὰ φίλτατα λιπὼν καλῶς ἂν εἴποι τὸ ἄλοχόν τε φίλην ἔλιπον  καὶ νήπιον υἱὸν κὰδ δὲ κτήματα πολλά. Πτωχεύων δέ τις ἐν ἀλλοτρίᾳ ἐρεῖ,  ὅτι οὔ τι μοι ἐνθάδε τοῖον, οἷον ἠὲ φέροιέν τινες ἢ ἄγοιεν.
urn:cts:greekLit:tlg4083.tlg001.hc:5.369|Ὅρα δὲ  καὶ τὸ τοῖον οἷον, σχῆμα ὂν κάλλους ποιητικόν, ὁμοίως τῷ Σαμία μία  ναῦς καὶ ταμία μία, καὶ τοῖς τοιούτοις, ὅπερ ἐπαναστροφὴν καλοῦσιν οἱ  ῥήτορες.
urn:cts:greekLit:tlg4083.tlg001.hc:5.370|Ὅτι κἂν ἁπλοϊκῶς διαιτωμένους Ὅμηρος παρεισάγῃ  τοὺς ἥρωας, ἑφθοῖς τε χρωμένους κρέασι καὶ μάλιστα ὀπτοῖς, ἐξ ὧν διὰ τὸ πολὺ  τῆς χρήσεως καὶ τὸ ὀπτανεῖον παρῆκται, ἀλλ’ οἶδεν, ὥσπερ τὴν τῶν οἰωνῶν  αἱμύλην, φασίν, ἄγραν καὶ χρῆσιν, οὕτω καὶ τὴν ἰχθυοφαγίαν. Ἐνταῦθα οὖν  λέγει διὰ τοῦ Σαρπηδόνος τὸ μή πως ὡς ἀψῖσι λίνου ἁλόντες πανάγρου ἀνδράσι  δυσμενέεσσιν ἕλωρ καὶ κύρμα γένοισθε. Ἀψῖδες δὲ δικτύου αἱ καμπαὶ καὶ  ἀγκάλαι. Ἰστέον δὲ ὅτι σπάνιον τοῖς ἥρωσι καὶ ἡ τῶν ἰχθύων ἄγρα, ὥσπερ  καὶ ἡ τῶν πτηνῶν. καὶ οὐκ ἦσαν ὑδροθῆραι παρ’ αὐτοῖς, εἰ μὴ ἄρα ἐν λιμῷ, ὡς  ἐν Ὀδυσσείᾳ παρατετήρηται. Σημείωσαι δὲ καὶ ὅτι οἱ πανωλεθρίᾳ περιπίπτοντες  οὐκ ἀφυῶς ἂν λέγοιντο ἀψῖσι λίνου πανάγρου ἁλίσκεσθαι. Τοιαύτης δέ τινος  ἐννοίας ἔχεται καὶ τὸ εἰπεῖν σαγηνευθῆναί τινας ὑπὸ πολεμίων. Ὅρα δὲ τὸ            πανάγρου. οὐ γὰρ ἁπλῶς ἅπαν λίνον δίκτυόν ἐστιν, ἀλλὰ τὸ τοιῶσδε σκευασθέν,  ὁποῖον σὺν ἄλλοις καὶ τὸ πάναγρον, δικτύου εἶδός τι ὄν. ἄλλως γὰρ πολυσήμαντον τὸ λίνον. Φασὶ δὲ τὰ Σχόλια δέον εἶναι βαρύνεσθαι τὴν εὐθεῖαν τοῦ  ἀψῖσιν, ἵνα λέγηται ἄψις ἢ ὡς Αἰολικόν, καθὰ καὶ Ἡσίοδος τρισπίθαμον  ἄψιν φησίν, ἢ καὶ ἀναλόγως ὡς ἀπὸ μέλλοντος ὄν, καθάπερ τὸ μέμψις καὶ  ὄψις, ὥστε εἶναι τὴν δοτικὴν τῶν πληθυντικῶν ἄψισι προπαροξυτόνως. Λέγουσι  δὲ καὶ ὅτι ψιλοῦται τὸ α ἐνταῦθα παραδόξως, καίτοι ἐκ τοῦ ἅπτω γινόμενον,  ὥσπερ αὖ πάλιν ἐκ τοῦ ἐναντίου τὸ ἅλυσις, καίτοι στερητικὸν ἔχον τὸ α , ὅμως  καινότερον δασύνεται. Ὅτι δὲ καὶ ἐπὶ τροχοῦ ἡ ἁψίς, δῆλον. Φησὶ γοῦν καὶ  Παυσανίας, ὅτι ἁψίς ξύλινος κύκλος τροχοῦ. τὸ δ’ ἐπ’ αὐτοῦ σιδηροῦν ἐπίσωτρον.  Ὅμηρος δὲ τὸν μὲν τροχὸν ὅλον κύκλον ὀνομάζει, τὴν δὲ ἁψῖδα ἴτυν. Λίνον δὲ  καὶ ἐπὶ τῶν τῆς νηὸς ἱστίων λέγεται, καὶ ἐπὶ δικτύων κυνηγετικῶν, ὅθεν καὶ  τὸ διελινήσατο ὁ λαγῳός, τουτέστιν ἐξελίνησεν, ἤτοι διεξέφυγε τὰ λίνα. Καὶ  φυλάττεται ἡ ῥητορικὴ αὕτη λέξις ἔτι νῦν παρὰ πολλοῖς τῶν ἐν τῇ Ἀσίᾳ, οἳ καὶ            τὰ τοιαῦτα λίνα λινάριά φασιν. Ἔστι δ’ εὑρεῖν ποτε, καθὰ μίτον, οὕτω καὶ λίνον  καὶ ἐπὶ μουσικῆς χορδῆς λεγόμενον κατὰ παλαιτάτην χρῆσιν, καθ’ ἣν καὶ χέλυς  ἡ λύρα λέγεται. Αἵ τε γὰρ χορδαὶ ἦν ὅτε λίνεαι ἦσαν, καὶ Ἑρμῆς δέ, φασί,  πρῶτος Ἀπόλλωνι σκευωρίαν μουσικὴν ἐξ ὀστράκου χελώνης ἐμηχανήσατο  εἰς λύσιν μήνιδος τῆς ἐπὶ κλοπῇ βοῶν ἐκείνου. Διὸ καὶ χέλυς ἡ αὐτὴ καὶ λύρα,  τοῦτο μὲν ὡς οἷον λύτρα τις, ἐκεῖνο δὲ ὡς ἀπὸ τῆς χελώνης, ἀφ’ ἧς χελύω  χελύσω ῥῆμα, ὅθεν ἡ χέλυς. Ἰστέον δὲ ὅτι τὸ λίνου συστέλλει τὸ δίχρονον,  ὡς καὶ ἐν τῇ Ἀσπιδοποιί̈ᾳ δηλοῦται. Διὸ καὶ μετὰ τῆς ληγούσης καὶ παραληγούσης τοῦ ἁψῖσι δάκτυλον ποιεῖ, εἰ καί τινες ἄλλως ποδίζουσι. καὶ οὕτω  μὲν καὶ τοῦτο.
urn:cts:greekLit:tlg4083.tlg001.hc:5.371|Ἐν δὲ τοῖς εἰρημένοις κεῖται καὶ τὸ ὑμήν ἀντὶ τοῦ  ὑμετέραν. Φησὶ γὰρ εὖ ναιομένην πόλιν ὑμήν. Ἐν δὲ Ὀδυσσείᾳ ὑμὰ κτήματα  λέγει τὰ ὑμέτερα. ὥστε ἔοικεν εὐθεῖα εἶναι ὑμός ὁ ὑμέτερος, εἰ καὶ μὴ ἐν  χρήσει εὕρηται, ὥσπερ καὶ σφός, ὁ ἴδιος, αὐτὸ μὲν σεσίγηται, ἔχει δὲ τὰ ἐξ  αὐτοῦ κινούμενα. Ὅτι δὲ καὶ ἁμός ἐστιν ὁ ἡμέτερος ἐν πρώτῳ προσώπῳ,  δηλοῖ καὶ ὁ γράψας ἁμὸν πατέρα.
urn:cts:greekLit:tlg4083.tlg001.hc:5.372|Ὅτι ἔδακε φρένας Ἕκτορι ὁ  ῥηθεὶς τοῦ Σαρπηδόνος μῦθος. τῷ ὄντι γὰρ σφοδρὸς ἦν καὶ οἷος καθικέσθαι,  ὡς προείρηται, τῆς ἐκείνου ψυχῆς. διὸ οὐδὲ λαλεῖ τι, ὡς μὴ ἔχων ἀντειπεῖν.  Σημείωσαι δὲ ὅτι ἐκ τοῦ ἔδακε θυμόν, ἐξ οὗ παρ’ Εὐριπίδῃ τὸ μή τι σὴν  δάκω φρένα, ἐν ἄλλοις σύγκειται δακέθυμος ἄτα καὶ ὁ θυμοδακὴς μῦθος. Εἰ            δὲ μελεδῶνες αἱ φροντίδες, ὡς τὰ μέλη ἔδουσαι, χείρων ἂν εἴη ὁ καταφορικὸς  λόγος, οἷα τὸν θυμὸν δάκνων ἤτοι αὐτὴν τὴν ψυχήν. Τούτοις δὲ συστοιχεῖ καὶ  τὸ θυμὸν κατέδειν, καὶ τὸ θυμοφθορεῖν δέ, ὃ κεῖται παρὰ Σοφοκλεῖ.
urn:cts:greekLit:tlg4083.tlg001.hc:5.373|Ὅτι ἀμφοτεροδέξιος, ταὐτὸν δ’ εἰπεῖν ἀμφιδέξιος, ἔοικε καὶ ὁ Ἕκτωρ εἶναι.  πάλλων γὰρ ὀξέα δοῦρα κατὰ στρατὸν ᾤχετο πάντῃ.
urn:cts:greekLit:tlg4083.tlg001.hc:5.374|Ὅτι τὸ ἤγειρε  δέ Ἕκτωρ φύλοπιν αἰνήν ἀφορμὴ ἀλληγορίας ἐστί. καὶ νοητέον καὶ ἐνταῦθα ὅτι ὁ πρὸ μικροῦ ἐν τοῖς ἀριστεροῖς τοῦ ναυστάθμου καθήμενος Ἄρης,  ἤτοι ἀργῶν πόλεμος, ὡς προεγράφη, νῦν, ὡς ἐλελίχθησαν οἱ Τρῶες καὶ  ἀντίοι ἔσταν Ἀχαιῶν, ἀνίσταται οἷον ὑπὸ τοῦ Ἕκτορος καὶ ἐπεγείρεται τῷ  Διομήδει. αὐτὸς οὖν καὶ τρωθήσεται ὑπὸ τοῦ Διομήδους ἐν τοῖς ἑξῆς καὶ οὐχὶ  ὁ μυθικὸς Ἄρης.
urn:cts:greekLit:tlg4083.tlg001.hc:5.375|Ὅτι ἀχυρμιά ὀξυτόνως κατὰ περιεκτικὴν ἔννοιαν τόπος ἀλωῆς, ἐν ᾧ πίπτει τὸ ἄχυρον λικμώντων τῶν ἀνδρῶν, ὡς ἔχειν τὸ  μῦ ἀπὸ πλεονασμοῦ.
urn:cts:greekLit:tlg4083.tlg001.hc:5.376|Τὸ δὲ ἄχυρον ἄχνην οὗτος καλεῖ διὰ τὴν εἰς  λεπτὰ τομήν, λέγων ὡς δ’ ἄνεμος ἄχνας φορέει ἱερὰς κατ’ ἀλωὰς ἀνδρῶν  λικμώντων, ὅτε τε ξανθὴ Δημήτηρ κρίνει ἐπειγομένων ἀνέμων καρπόν τε καὶ  ἄχνας, αἳ δ’ ὑπολευκαίνονται ἀχυρμιαί, ὣς τότ’ Ἀχαιοὶ λευκοὶ ὕπερθε γένοντο  κονισάλῳ.
urn:cts:greekLit:tlg4083.tlg001.hc:5.377|Γίνεται δὲ ἄχνη παρὰ τὸ α στερητικὸν καὶ τὸ ἔχω τὸ  κρατῶ, ἡ ἀκράτητος, διὰ λεπτότητα, ὡς καὶ ἀλλαχοῦ προείρηται. Ὡς γὰρ  ἀχῆνες οἱ πτωχοὶ παρὰ τὸ μὴ ἔχειν οἱονεὶ ἀεχῆνες, καὶ κατὰ κρᾶσιν ἀχῆνες,  οὕτω καὶ ἀέχη, καὶ κράσει ἄχη, ἡ μὴ ἐχομένη, καὶ πλεονασμῷ τοῦ νῦ ἄχνη,           ὡς τεύχη τέχνη καὶ ἄλλα οὐκ ὀλίγα. Ἐν οἷς καὶ ἡ μυσάχνη, σκῶμμα πόρνης,  ἐκ τοῦ μυσάττω, οὗ παρακείμενος μεμύσαχα, ὅθεν ἡ μυσάχνη. Ἐκ τούτων  δὲ φαίνεται ὅτι οὐχ’ ἁπλῶς ἄχυρον ἀλλὰ τὸ τοῦ ἀχύρου λεπτότατον νῦν ἡ  ἄχνη δηλοῖ. κατ’ ἄλλον δὲ λόγον ταὐτίζονται ἀμφότερα. καὶ ἡ ἄχνη γὰρ παρὰ  τὸ μὴ ἔχεσθαι εἴρηται καὶ τὸ ἄχυρον δὲ ἀέχυρόν τί ἐστι. Δῆλον δὲ ὅτι καὶ ἐπὶ  ὕδατος ἡ ἄχνη λέγεται. κύματος γὰρ ἄχνην φαμὲν ἀκολούθως τῷ ἁλὸς ἄχνη.
urn:cts:greekLit:tlg4083.tlg001.hc:5.378|Ἱερὰς δὲ τὰς ἀλωὰς ὀνομάζει οὐ μόνον διὰ τὸ ἀνειμένας εἶναι τῇ  Δήμητρι, οἷά τινα τεμένη, ἀλλὰ μάλιστα διὰ τὸ ἐπ’ ὠφελείᾳ εἶναι ἀνθρώπων.  Οὕτω γὰρ καὶ πόλεις ἱεράς φησιν ὡς ἀνθρώπων οὔσας φυλακτικὰς καὶ διὰ τοῦτο  θείας τινάς, καὶ Δημήτερος ἱερὸν ἀκτήν. Ἀλωή δὲ οὐ μόνον ἡ φυτοφόρος γῆ,  ἀλλ’ ἰδοὺ καὶ ὁ τόπος, ἐν ᾧ πατεῖται ὁ πυρός. Ψιλοῦται δὲ τῆς λέξεως ἡ ἄρχουσα, ὡς δῆλον ἐκ τοῦ εἰπεῖν κατ’ ἀλωάς. Καὶ γράφουσιν οἱ παλαιοὶ τὴν  τούτου παραλήγουσαν σὺν τῷ ἰῶτα διὰ τὸ γίνεσθαι, φασίν, ἀπὸ τοῦ ἀλοίω, τὸ  συντρίβω, ἢ ἐκ τοῦ ἀλοιῶ, ἐκτάσει τοῦ ο εἰς ω .
urn:cts:greekLit:tlg4083.tlg001.hc:5.379|Λικμᾶν δὲ ἴσως παρὰ  τὸ λίαν καὶ τὸ καμεῖν, ἐξ ὧν συγκεκόφθαι δοκεῖ. καματηρὸν γὰρ καὶ τὸ λικμᾶν.  Εἰ δὲ ἴκμενος οὖρος, ἤγουν ἄνεμος, παρὰ τὴν ἰκμάδα γίνεται, εἴη ἂν καὶ τὸ λικμᾶν παρὰ τὸ λα ἐπιτατικὸν μόριον καὶ τὴν οὐρίαν ἰκμάδα, ἧς πολλῆς ὁ λικμῶν  δέεται, ὡς ἀνέμοις ἀνύων τοῦ τοιούτου ἔργου τὸ πᾶν. Ξανθὴν δὲ λέγει τὴν            Δήμητραν ἀλληγορικῶς, διὰ τὸ τὸν στάχυν τοιούτου χρώματος γεγονότα,  εἶτα ἐπιτήδειον εἶναι θερίζεσθαι. τὸ δ’ αὐτὸ χρῶμα καὶ πολλοῖς τῶν σπορίμων  ἐπιγίνεται, ὅτε πεπανθῶσι. ξανθίζονται γὰρ καὶ αὐτὰ ἐκ πρασοειδοῦς τοῦ  πρότερον χρώματος. Ὅρα δὲ ὅπως γεωργικῶς λαλεῖ ἐν τῇ παραβολῇ, καιρόν τε  θέρους ὑπογράφων καὶ τέχνην λικμήσεως. ἀεὶ γάρ, ὡς πολλάκις ἔφαμεν,  πολυμάθειαν καὶ εὐχρηστίαν ἱκανὴν αἱ Ὁμηρικαὶ ἔχουσι παραβολαί. Ὅρα δὲ  καὶ ὅτι εἰς δύο ταῦτα διαιρεῖ τὸ τῶν λικμώντων τέλος, εἰς καρπὸν καὶ εἰς ἄχνας,  ὅπερ ἐστὶν ἄχυρα, ὡς προείρηται.
urn:cts:greekLit:tlg4083.tlg001.hc:5.380|Τὸ δὲ κρίνει ἀντὶ τοῦ διαχωρίζει κατὰ  τὸ κρῖν’ ἄνδρας κατὰ φῦλα. Τὸ δὲ ἐπειγομένων ἀνέμων γλυκέως ἐρρέθη  ὡς ἐπὶ ἐμψύχων, καὶ δηλοῖ σφοδρότητα πνοῆς συγκατεργαζομένης ταχὺ τοῖς  λικμῶσι τὸ ἔργον. Ὁ δὲ καρπός ἀπὸ τοῦ κάρφω κάρψω, τὸ ξηραίνω, ἐξ οὗ τὸ  κάρψε δέ οἱ χρόα. Ἐξήρανται γὰρ ἐπιλιπόντος τοῦ ἀναβαίνοντος ὑγροῦ ἐν τῇ  χλωρότητι.
urn:cts:greekLit:tlg4083.tlg001.hc:5.381|Τὸ δὲ ὑπολευκαίνονται ἀσφαλῶς εἴρηται εἰς ἔμφασιν τοῦ  ξανθὴ Δημήτηρ. ὑπόλευκον γάρ πως καὶ τὸ ξανθόν, ὅθεν καὶ κρῖ λέγεται  λευκόν, καίτοι οὐ πάνυ λευκὸν ὄν.
urn:cts:greekLit:tlg4083.tlg001.hc:5.382|Σημείωσαι δὲ ὅπως ἠρέμα  μεταληπτικῶς ὑπέκλεψε τὰς λέξεις. Μεταλαβὼν γὰρ τὸ ξανθόν εἰς ὑπόλευκον,  εἶτα τὸ ὑπόλευκον εἰς λευκόν, οὕτως ἀποδίδωσι τὴν παραβολήν, εἰπὼν ὣς  τότ’ Ἀχαιοὶ λευκοὶ ὕπερθεν ἐγένοντο κονισάλῳ. Ξανθοὺς γὰρ κονισάλῳ  αὐτοὺς ὤκνησεν εἰπεῖν.
urn:cts:greekLit:tlg4083.tlg001.hc:5.383|Σημείωσαι δὲ καὶ ὅτι σχῆμα ἐνταῦθά ἐστι  συντομίας, ὃ δὴ λέγεται συλλογισμός. Εἰ γὰρ κονισάλῳ λευκοὶ ἐγένοντο οἱ  Ἀχαιοί, ὃν διὰ μέσων αὐτῶν ἐκ γῆς οὐρανὸν ἐς πολύχαλκον ἐπέπληγον πόδες  ἵππων, λευκὴν ἄρα συλλογιστέον εἶναι καὶ ἀργιλώδη τὴν ὑποκειμένην γῆν, οὐ  μὴν μέλαιναν. οὐ γὰρ ἂν λευκοὶ ἦσαν μελαίνῃ γῇ καταπαττόμενοι. Τοιούτου δὲ  ἐρρέθη συλλογισμοῦ καὶ ἐν Ὀδυσσείᾳ τὸ ὅτε εἰς ἵππον κατεβαίνομεν, καὶ τὸ  ἱππόθεν ἐκχύμενοι. Καλεῖται δὲ αὐτὸς καὶ ἔμφασις καὶ ἔστιν ἀρετὴ λόγου.            Ὁρισμὸς δὲ αὐτῆς οὗτος: ἔμφασίς ἐστι λέξις δι’ ὑπονοίας αὔξουσα τὸ ζητούμενον, ὥστε τὸ τοιοῦτον περὶ μίαν μόνην λέξιν θεωρεῖται. Ἔτι σημείωσαι καὶ  ὅτι νῦν μὲν ὁ τοιοῦτος κονίσαλος, περὶ οὗ προδεδήλωται, λευκαίνει τοὺς  Ἀχαιούς, μετ’ ὀλίγα δὲ νύκτα μέλαιναν ποιήσει. τὸ μὲν γὰρ ἐπιπίπτον τοῖς  Ἕλλησι λευκαίνει αὐτούς, τὸ δὲ εἰς οὐρανὸν ἐγειρόμενον ἀμαυροῖ τὸν ἥλιον,  ὁποῖά τι νέφος, καὶ σκότον ποιεῖ.
urn:cts:greekLit:tlg4083.tlg001.hc:5.384|Ἐρεῖ γοῦν ἀμφὶ δὲ νύκτα θοῦρος  Ἄρης ἐκάλυψε μάχῃ, νύκτα λέγων τὴν διὰ τὸ πολὺ καὶ πυκνὸν τοῦ κονισάλου  ζόφωσιν τοῦ ἀέρος, ὁποῖά τις καὶ ἀλλαχοῦ γενήσεται, ὅτε ὁ Αἴας ἐρεῖ Ζεῦ,  ποίησον αἴθρην, ἐν δὲ φάει καὶ ὄλεσσον. Καὶ ὅρα ὅπως ὁ ποιητὴς ἐκ τοῦ αὐτοῦ  πράγματος ἐναντίας εἰκόνας ἔλαβε, τοὺς μὲν Ἀχαιοὺς λευκάνας, εἰς δὲ τὸν ἀέρα  νύκτα ποιήσας τῷ κονισάλῳ.
urn:cts:greekLit:tlg4083.tlg001.hc:5.385|Πολύχαλκος δὲ οὐρανός, ὡς καὶ ἀλλαχοῦ, ὁ στερρός. διὸ καὶ σιδήρειός που λέγεται, εἰ καὶ ἄλλως ὡς λαμπρὸς  χρυσέῳ δαπέδῳ λάμπεται. Ἢ ὁ πολὺν ἔχων χαλκὸν μυθικῶς διὰ τὰ ἐν αὐτῷ  ἡφαιστότευκτα χαλκοβατῆ δώματα. Τὸ δὲ ἐπέπληγον ἀπὸ ἐνεστῶτος γίνεται  τοῦ πεπλήγω, αὐτὸς δὲ ἀπὸ παρακειμένου τοῦ πέπληγα εἰς ἐνεστῶτος ἀρχὴν  ἀνέβη. Συρακουσίων δὲ γλώσσης ἡ λέξις ἐστί, καθὰ καὶ παρ’ Ἡσιόδῳ τὸ  ἐπέφυκον καὶ ὅσα τοιαῦτα, ὡς καὶ ἐν τοῖς εἰς τὴν Ὀδύσσειαν δεδήλωται.
urn:cts:greekLit:tlg4083.tlg001.hc:5.386|Ὅτι ἐπὶ στρατιᾶς καὶ ἐνταῦθα ἔφη τὸ μίσγεσθαι, οἷον ἂψ ἐπιμισγομένων, ὡς καὶ ἐν τῇ Δ ὣς τῶν μισγομένων. Ὅτι ὥσπερ Αἰθίοψ καὶ Αἰθιο–   πεύς κατὰ διφόρησιν, καὶ ἡγεμών ἡγεμονεύς, καὶ πομπός πομπεύς, οὕτω καὶ  ἡνίοχος καὶ ἡνιοχεύς, οἷον ὑπὸ δ’ ἔστρεφον ἡνιοχῆες. καὶ πολλὴ τούτου  χρῆσις παρὰ τῷ ποιητῇ. Σημείωσαι δὲ ὅτι κατὰ Αἴλιον Διονύσιον Ἀθήνῃσι καὶ  τάγμα ἦν ἀξιόλογον οἱ ἡνίοχοι. Κατελέγοντο γάρ, φησίν, οἱ εὐπορώτατοι            ἁρματοτροφήσοντες. Δύναται δὲ ὁ ἡνιοχεύς καὶ ἐκ τοῦ ἡνιοχεύω ἡνιοχεύσω  εἶναι, ὅθεν καὶ ἡ ἡνιοχεία. Οὕτω δὲ καὶ ἐκ τοῦ ἡγεμονεύω ἡγεμονεύσω ὁ ἡγεμονεύς, καὶ ὁ πομπεύς δὲ ἐκ τοῦ πομπεύω πομπεύσω, ἀφ’ οὗ δὴ ῥήματος καὶ  τὰ παρ’ Ἀττικοῖς πομπεῖα, σκεύη ἐκεῖνα χρήσιμα ἐν δημοσίαις πομπαῖς.
urn:cts:greekLit:tlg4083.tlg001.hc:5.387|Ὅτι τὸ μένος χειρῶν ἰθὺς ἔφερον ἀντὶ τοῦ ἐμάχοντο ἀντικρύ, ὡς  καὶ ἀλλαχοῦ ἐρεῖ ὁ ποιητής. Καὶ ὅρα τὸ ἔφερον ἢ ἀντὶ τοῦ ἐπῆγον ῥηθὲν καταχρηστικῶς ἢ ἀντὶ τοῦ ἐκίνουν. ἐκ δὲ τοῦ τοιούτου φέρω καὶ φορά, ἡ κίνησις.
urn:cts:greekLit:tlg4083.tlg001.hc:5.388|Ὅτι ἐπεὶ Ἄρης εἶδε τὴν Ἀθηνᾶν οἰχομένην, ἣ πέλεν Δαναοῖσιν  ἀρηγών, νύκτα ἐκάλυψε μάχῃ καὶ ἴσχυσε Τρωσὶ θυμὸν ἐγεῖραι, ἀρήγων αὐτοῖς  κατὰ τὴν τοῦ Ἀπόλλωνος ἐφετμὴν ἤτοι κατὰ τὸ εἱμαρμένον. Καὶ σημείωσαι  ὅτι Ἀθηνᾶς ἀπέλευσις, ἤγουν φρονήσεως, Ἄρεος ἐνδημία γίνεται, ἤγουν  ἀφροσύνης καὶ ἀλογίας, ὡς καὶ φωτὸς ἀπέλευσις παρρησία σκότους ἐστί.
urn:cts:greekLit:tlg4083.tlg001.hc:5.389|Τὸ δὲ θυμὸν ἀγεῖραι τοῖς Τρωσὶν οὐ μόνον τὸ εἰς θυμὸν κινῆσαί ἐστι  καὶ πολεμικὸν χόλον συναγαγεῖν, οὗ σκεδασθέντος δεῖμα ὑπεισῆλθε τὰς ἑκάστων ψυχάσ, ἀλλὰ καὶ τὸ εἰς εὐψυχίαν ὑποκινῆσαι. Ἀλλαχοῦ γοῦν ἐπί τινος            συνθέτως ἐρεῖ θυμηγερέων, ἤτοι ἐκ λειποψυχίας συνάγων θυμόν. Ἰστέον δὲ  ὅτι τὰ πλείω τῶν ἀντιγράφων οὐκ ἀγεῖραι γράφουσιν, ἀλλὰ Τρωσὶ  θυμὸν ἐγεῖραι, ὡς οἷον ἀναπίπτοντα ἢ εὕδοντα. μετ’ ὀλίγα δὲ καὶ πόνον  ἐγείρει Ἀπόλλων καὶ Ἄρης καὶ Ἔρις.
urn:cts:greekLit:tlg4083.tlg001.hc:5.390|Νύκτα δὲ τὸν πρὸ ὀλίγων  δηλωθέντα σκότον ἀέριον λέγει. Εἴη δὲ ἂν ἡ τοιαύτη νὺξ οἰκεία τῷ δεινῷ  Ἄρει, καὶ οὗ τὰ ὑπώπια νυκτὶ ἐοικέναι καλῶς ἂν λέγοιτο. Καί πως ὅπλον καὶ  αὐτὴ Ἄρεος, ὡς καὶ Διὸς ἀστραπὴ καὶ Ἀθηνᾶς αἰγὶς καὶ Ποσειδῶνος τρίαινα.  καὶ ἄλλως δὲ σύμβολον ἡ τοιαύτη νὺξ θανάτου καὶ τοῦ κατ’ αὐτὸν σκότου, ὧν  ὁ Ἄρης αἴτιος.
urn:cts:greekLit:tlg4083.tlg001.hc:5.391|Τὸ δὲ ἐκάλυψεν ἀντὶ τοῦ δίκην καλύμματός τινος  κατεπέτασε. Τὸ δὲ ἀρήγων ἡ μετοχὴ παρηχοῦν πρὸς τὸ ἀρηγών ὀξύτονον  ὄνομα, ὃ δηλοῖ μὲν τὴν βοηθόν, παράγει δὲ τὴν ἀρωγὴν καὶ τὸν ἀρωγόν, οὐχ'  ὁμοῦ κεῖται μετὰ τοῦ ἀρηγών, ἀλλὰ μεσολαβοῦσι στίχοι τρεῖς, ἵνα μὴ τεχνασθείη  λόγου κάλλος ἄκαιρον.
urn:cts:greekLit:tlg4083.tlg001.hc:5.392|Ἐφετμὴν δὲ καὶ κέλευσιν εἰπεῖν ταὐτόν ἐστι.  Διὸ εἰπὼν τοῦ δ’ ἐκραίαινεν ἐφετμάς, ἐπάγει ὅς μιν ἀνώγει. Ἐν τούτοις  δὲ καὶ χρυσάορον τὸν Ἀπόλλωνα λέγει πρός τινα ὁμοιότητα τοῦ ἀργυρότοξος.  Ἡ δὲ ἀλληγορία εἰς ταὐτὸν ἄγει τοῦτον τῷ ἐν τῇ καθ’ Ἡσίοδον Θεογονίᾳ  μυθευομένῳ Χρυσαόρῳ.
urn:cts:greekLit:tlg4083.tlg001.hc:5.393|Ὅτι ἐν τῷ Αἰνείαν μάλα πίονος ἐξ  ἀδύτοιο ἧκε καὶ ἐν στήθεσσι μένος βάλε τὴν Τρωϊκὴν δαψιλῆ θυτικὴν δηλοῖ,  ἣν καὶ ὁ τοῦ μύθου Ζεὺς φθάσας ἐπῄνεσε. Πῖον δὲ ἄδυτον ἄλλον τρόπον ἤπερ  τὸ πῖον ζῷον. τοῦτο μὲν γὰρ πιαίνειν ἔχει βωμὸν καὶ ἄδυτα, ἐκεῖνα δὲ πιαίνεται.
urn:cts:greekLit:tlg4083.tlg001.hc:5.394|Ὅτι ἐπὶ φίλῳ ἀνακομισθέντι ἔκ τινος κακοῦ εἴποις ἂν τό: ὁ δεῖνα  ἑτάροισι μεθίστατο, οἳ δ’ ἐχάρησαν, ὡς εἶδον ζωόν τε καὶ ἀρτεμέα προσιόντα  καὶ μένος ἐσθλὸν ἔχοντα. Ἔστι δὲ τὸ μεθίστατο μὲν ἀντὶ τοῦ συνίστατο, ὡς  καὶ τὸ ὑπερφιάλοισι μετελθών ἀντὶ τοῦ συνελθών.
urn:cts:greekLit:tlg4083.tlg001.hc:5.395|Τὸ δὲ ἀρτεμέα ἀντὶ  τοῦ ὑγιῆ, οἱονεὶ ἀτεμέα τινὰ καὶ σῷον, ἢ ἄρτιον. ὅθεν καὶ Ἄρτεμις, φασίν, ἡ  περιποιουμένη ὑγείαν, ὡς καὶ Ἀπόλλων οὔλιος ὁ ποιῶν οὔλειν ἤτοι ὑγιαίνειν  κατὰ τὸ οὖλέ τε καὶ μέγα χαῖρε. Ἄρταμος μέντοι ἐν δυσὶν ἄλφα ὁ εἰς ἄρτια  τέμνων καὶ δαιτρεύων, ὅς ἐστι κρεουργός, μάγειρος, φονεύς, οὗ ἡ χρῆσις καὶ  παρὰ Λυκόφρονι.
urn:cts:greekLit:tlg4083.tlg001.hc:5.396|Ὅτι τὸν Αἰνείαν κακῶς παθόντα ὑπὸ τῆς ἐκ  Διομήδους πληγῆς καὶ παραδόξως φανέντα οὐ μόνον ζῶντα ἀλλὰ καὶ ὑγιῆ, καὶ  οὐ τοῦτο μόνον ἀλλὰ καὶ μένος ἔχοντα καὶ τοῦτο ἐσθλόν, ἰδόντες οἱ ἑταῖροι  ἐχάρησαν μέν, ὡς ἀνωτέρω ἔκκειται, οὐ μὴν ἐπολυπραγμόνησαν μεταλλήσαντες  τὰ κατ’ αὐτόν. οὐ γὰρ ἔα, φησί, πόνος ἄλλος, ὃν ἀργυρότοξος ἤγειρε καὶ  Ἄρης καὶ Ἔρις. Ἔνθα σημείωσαι ὅτι ἀληθῶς διὰ τὸ ἀθεράπευτον πάντῃ καὶ  ὡς εἰπεῖν ἀπαραμύθητον καὶ ἀναλληγόρητον εἶναι τὸν μῦθον, ὡς καὶ προείρηται,  οὐκ ἐθέλει διασκευάζειν τὰ κατ’ αὐτὸν ὁ ποιητής, ἀλλὰ τρόπον τινὰ λέγει καὶ  τῷ ἀκροατῇ ὅτι μηδὲ σὺ τὰ τοιαῦτα μετάλλα.
urn:cts:greekLit:tlg4083.tlg001.hc:5.397|Τὸ δὲ οὐ γὰρ ἔα πόνος  ἄλλος ἀσχολουμένῳ περί τι ἀνθρώπῳ ἁρμόζει.
urn:cts:greekLit:tlg4083.tlg001.hc:5.398|Περὶ δὲ τοῦ μεταλλᾶν  ἑτέρωθι δηλοῦται. οὗ παράγωγον παρὰ τοῖς ὕστερον τὸ μεταλλεύειν, ἵνα ᾖ ὡς  συλῶ συλεύω, οὕτω μεταλλῶ μεταλλεύω.
urn:cts:greekLit:tlg4083.tlg001.hc:5.399|Ὅτι οἱ δύο Αἴαντες  καὶ Ὀδυσσεὺς δὲ καὶ Διομήδης οὐ μόνον ὤτρυνον τοὺς Δαναοὺς πολεμίζειν,           ἀλλὰ καὶ αὐτοὶ ἔμενον ἀσφαλῶς ἐν τῷ πολέμῳ πυκνωθέντες, καὶ διὰ τοῦτο,  φησί, νεφέλῃσιν ἐοικότες, ἅς τε Κρονίων νηνεμίης ἔστησεν ἐπ’ ἀκροπόλοισιν  ὄρεσιν ἀτρέμας, ὄφρα, ἤγουν ἕως, εὕδῃσι μένος Βορέαο καὶ ἄλλων ζαχρειῶν  ἀνέμων, οἳ νέφεα σκιόεντα πνοιῇσι λιγυρῇσι διασκιδνᾶσιν ἀέντες. Καὶ σημείωσαι ὅτι νῦν μὲν νεφέλαις ἠρεμούσαις εἰκάζει τοὺς ἥρωας τούτους. ἀρκεῖ γὰρ  καὶ τὸ μόνον δυνηθῆναι ἀντιστῆναι. πρό δέ γε τούτου νέφει κινουμένῳ τὰς τῶν  Αἰάντων εἴκασε τάξεις, ὡς προγέγραπται. ἐποίησε δὲ ἐκεῖνο μὲν διὰ τὴν  ὁρμήν, τοῦτο δὲ διὰ τὴν μονήν.
urn:cts:greekLit:tlg4083.tlg001.hc:5.400|Ὅρα δὲ τὸ νηνεμίας, σχῆμα ὂν Ἀττικὸν ἐλλειπτικόν. Τὸ γὰρ τέλειόν ἐστι νηνεμίας οὔσης, ἢ ἐν καιρῷ νηνεμίας  ἢ ἐπὶ νηνεμίας, ὁποῖά εἰσι καὶ τὸ θέρους καὶ χειμῶνος καὶ νυκτός καὶ ἡμέρας.  καὶ αὐτὰ γὰρ ὁμοίως ἐλλειπτικῶς προάγεται. Σημείωσαι δὲ καὶ ὅτι οὐ μόνον  κατὰ τὴν παροιμίαν ἀνέμοις θάλασσα δουλεύει καὶ πῦρ, ἀλλὰ καὶ αὐτὰ τὰ  νέφη. Νηνεμίας μὲν γὰρ οὔσης ἵστανται, ἀνέμων δὲ πνοαῖς διασκίδνανται  λυομένης τῆς πυκνώσεως, ὡς καὶ οἱ ἥρωες οὗτοι οὐ μέχρι τέλους ἑστήξονται ἐν  πυκνότητι, ἀλλὰ μετὰ μικρὸν κινηθέντες συρρήξουσι πόλεμον.
urn:cts:greekLit:tlg4083.tlg001.hc:5.401|Τὸ δὲ  ἔστησε τὸν ἐν τοῖς νέφεσι δηλοῖ στηριγμὸν ἐξ ἀκινησίας. ἔστι δὲ ἄλλως  καίριον ἐπ’ αὐτῶν καὶ τὸ ἐκρέμασε. Ζεὺς δὲ αὐτὰς ἔστησεν, ἤγουν ἀὴρ νήνεμος.  Ἀκροπόλοις δὲ ὄρεσιν, ὡς ἄν τις εἴποι, οὐρανίοις, ὧν τὸ ἄκρον ἐφικνεῖσθαι  δοκεῖ τῶν ἀνωτάτω πόλων. Ὅτι δὲ καὶ παρὰ τὸ πολεῖν γίνεται, ὅ ἐστιν ἀναστρέφεσθαι, ἡ λέξις ὁ πόλος, καὶ τί τὸ ἐκεῖθεν δηλούμενον, ἀλλαχοῦ φανεῖται.  Καὶ ἄλλως δὲ τὸ ἀκροπόλοις ὅμοιόν ἐστι τῷ ἀνωφόροις, ἐν οἷς δηλαδὴ ὁ πολῶν,  ὅ ἐστιν ἀναστρεφόμενος, εἰς ἄκρον φέρεται. Δοκεῖ δὲ παροξυτονεῖσθαι καὶ ἡ            εὐθεῖα τοῦ ἀκροπόλοις, καθὰ καὶ τὰ κατ’ αὐτό. Τὰ γὰρ παρὰ τὸ πολῶ, εἰ μὲν  προθέσει σύγκεινται προηγουμένῃ, προπαροξύνονται, οἷον ἀμφίπολος, πρόπολος, πρόσπολος, εἰ δὲ ὀνόματι, παροξύνονται, ὡς δῆλον ἐκ τοῦ ὀνειροπόλος,  μαντιπόλος, οἰωνοπόλος, θυηπόλος, ὁ καὶ ἱερεύς καὶ θυοσκόος δὲ ἐν Ὀδυσσείᾳ.  Οὕτω γοῦν ἀναλόγως καὶ ἀκροπόλος. Ὁμοίως δὲ καὶ μυστοπόλος καὶ αἰπόλος  καὶ θαλαμηπόλος καὶ δικασπόλος ὁ καὶ θεμιστοπόλος.
urn:cts:greekLit:tlg4083.tlg001.hc:5.402|Τὸ δὲ  ἀτρέμας, ὥσπερ ἦν ἐπίρρημα ἐν τῷ δαιμόνιε ἀτρέμας ἧσο, οὕτω καὶ ἐνταῦθα.  Οἱ δὲ μεθ’ Ὅμηρον καὶ δίχα τοῦ σ1 λέγουσιν αὐτὸ οἷον οὔκουν ἀτρέμ’ ἕξεις  παρὰ τῷ Κωμικῷ. καὶ τὸ εὐθύς δὲ καὶ ἰθύς τὰ ἐπιρρήματα ὁμοίως ἀπάγουσι  τὸ σ1 ἐν τῷ εὐθύ καὶ ἰθύ. ὅθεν καὶ τὸ κατ’ εὐθύ καὶ κατ’ ἰθύ. Τὸ δὲ εὕδουσιν ὡς  ἐπὶ ἐμψύχων εἴρηται, διότι καὶ θεῖόν τι γένος ὁ μῦθος οἶδε τοὺς ἀνέμους.  Ἔχει δέ τι καὶ ἀφελείας καὶ γλυκύτητος τὸ εἰπεῖν ἑστάναι τὰ νέφη, ἕως οἱ  ἄνεμοι εὕδουσιν, ὡς εἰ καὶ δοῦλοι ἐφεστᾶσι κοιμωμένοις δεσπόταις, κινησόμενοι μετὰ τὴν ἐκείνων ἔγερσιν. Τοῦ δὲ Βορέου ἐνταῦθα ἔοικε μόνου μνησθῆναι  κατά τινα ἐξοχὴν διὰ τὸ τοῦ ἀνέμου φερέσβιον καὶ ζωοφόρον, ὅπερ παραδηλοῖ  ὁ Ζέφυρος, ὃς καὶ βορέας παρὰ τὴν βοράν, ὡς καὶ ἀλλαχοῦ ἐρρέθη, ἐτυμολογεῖσθαι δοκεῖ, ὡς τροφῆς ὢν αἴτιος διὰ τὸ ἁδρύνειν τοὺς στάχυας. Δύναται δὲ  καὶ καθὰ βορὸν ὕδωρ διὰ τὴν ἐκ ψυχρίας κενεαγγίαν λέγεται, οὕτω καὶ ἄνεμος  βορέας ὁ διὰ τοιοῦτον αἴτιον βορότητος αἴτιος ὤν.
urn:cts:greekLit:tlg4083.tlg001.hc:5.403|Ὥσπερ δὲ ζάλη  ἡ μεγάλη ἄελλα, οὕτω καὶ ζαχρειεῖς ἄνεμοι οἱ ἄγαν χρειώδεις, πάντες γὰρ  ἡμῖν χρήσιμοι. καὶ τούτῳ τῷ λόγῳ γράφεται ἡ παραλήγουσα διὰ διφθόγγου,  ἔχουσα ἢ τὸ ε καὶ ι ἢ τὸ η μετὰ τοῦ ι . ἐὰν δέ γε διὰ μόνου τοῦ η γράφηται,  λέγοι ἂν ζαχρηεῖς τοὺς ἄγαν βαρεῖς ἀπὸ τοῦ χράω, τὸ ἐπιπίπτω, ὡς τὸ μητέρι  μοι μνηστῆρες ἐπέχραον, καὶ παρὰ Ἡροδότῳ ἐνέχραεν εἰς τὸ πρόσωπον τὸ  σκῆπτρον. Ὅθεν καὶ ζαχρηεῖς ἴσως ἄνεμοι οἱ ἄγαν ἐπιπίπτοντες, οἳ καὶ  δύνανται μάλιστα σκεδάσαι νέφη, ὧν καὶ αἱ πνοαὶ λιγυραὶ διὰ τὸ μετὰ ψόφου  ποιοῦ τινος πνέειν. οὗ πρὸς ὁμοιότητα καὶ μάστιξ λιγυρά, ἡ ἐν ἀέρι ψοφοῦσα.  Οὐ μόνον δὲ ἀνέμων ἐπίθετον τὸ ζαχρηές, ἀλλ’ ἐν τοῖς ἑξῆς καὶ ἐπὶ στρατιωτῶν  ἡ λέξις εὑρεθήσεται. Ὅρα δὲ καὶ ὅτι οὐ μόνον οὔρεα σκιόεντα ἀλλὰ καὶ νέφεα.  ἐρεῖ δέ που καὶ μέγαρα σκιόεντα.
urn:cts:greekLit:tlg4083.tlg001.hc:5.404|Τὴν δὲ παρίσωσιν τοῦ πνοιῇσιν            λιγυρῇσιν ἐζήλωσεν ὁ εἰπὼν σμερδνῇσι γαμφηλῇσι συρίζων φόνον. Τοῦ δὲ  ἀέντες τὸ θέμα καὶ τὸν ἀήτην ποιεῖ καὶ τὸ τῶν πνευμάτων ἄημα καὶ τὸν  ἄνεμον δὲ ἐπενθέσει τοῦ ν .
urn:cts:greekLit:tlg4083.tlg001.hc:5.405|Ἐν δὲ τοῖς ῥηθεῖσι κεῖται περὶ τῶν  δηλωθέντων ἡρώων καὶ τὸ οἳ δὲ καὶ αὐτοὶ οὔτε βίας Τρώων ὑπεδείδισαν,  ἤγουν ἐδειλίασαν, οὔτε ἰωκάς, ἀλλ’ ἔμενον νεφέλαις ἐοικότες, ὡς εἴρηται,  ἃ δὴ θαρσαλεότητός ἐστιν ἐνδεικτικά. Ἔστι δὲ τοῦ μὲν ἐδείδισαν ἀρχὴ τὸ  δεδίω, ἐξ οὗ ἐπενθέσει τοῦ ι δειδίω, ὅθεν δειδία ἡ νύξ. τοῦ δὲ ἰωκάς ἡ διωκή,  ὡς καὶ τοῦ ἰωχμοῦ ὁ διωγμός, ἀπελθόντος τοῦ ἐν ἀρχῇ συμφώνου, ὡς καὶ ἐν τῷ  σῦς ὗς καὶ τοῖς ὁμοίοις. Ἐδύνατο δὲ καὶ ἰῶκας εἶναι προπερισπωμένως διὰ τὸ  καὶ ἑνικὴν αἰτιατικὴν Ὁμηρικῶς εἶναι τὴν ἰῶκα.
urn:cts:greekLit:tlg4083.tlg001.hc:5.406|Ὅτι Σαρπηδὼν  μὲν ἄδειαν ἔχων πολέμου μακρὰ ἐδημηγόρησε πρὸς Ἕκτορα, ὁ δὲ Ἀγαμέμνων  ἐν ἀκμαίᾳ μάχῃ μὴ ἔχων πολυλογεῖν βραχέα τινὰ λέγων, ὀτρύνει τοὺς Ἀχαιούς.  Φησὶ γὰρ ὁ ποιητής, ὅτι ἀν’ ὅμιλον ἐφοίτα, πολλά, ἢ μακρά, κελεύων: ὦ  φίλοι, ἀνέρες ἐστὲ καὶ ἄλκιμον ἦτορ ἕλεσθε ἀλλήλους τ’ αἰδεῖσθε κατὰ κρατερὰς  ὑσμίνας. Εἶτα ἐπιπλέκει γνωμικόν, ὃ καὶ ἀλλαχόθι οὕτως ἐρεῖ αἰδομένων δ'  ἀνδρῶν πλέονες σόοι ἠὲ πέφανται. φευγόντων δὲ οὔτ’ ἂρ κλέος ὄρνυται οὔτε τις  ἀλκή, ἤγουν οἱ φεύγοντες σὺν τῷ ἀκλεεῖς εἶναι οὐδὲ ἄλκιμόν τι ποιοῦσι  προβάλλοντες ἑαυτοὺς εἰς ἀναίρεσιν. Καὶ ταῦτα εἰπὼν εὐθὺς ἀκοντίζει καὶ  βάλλει πρόμαχόν τινα, ἵνα δείξῃ ὅτι τέλειός ἐστι στρατηγός, οὐ μόνον λόγοις            θαρρύνων, ὃ πᾶς τις ἂν ποιήσειεν, ἀλλὰ καὶ ἔργου προάρχων, ὡς καὶ πρὸ  μικροῦ ἐποίουν οἱ ἥρωες τούς τε ἄλλους ὀτρύνοντες καὶ αὐτοὶ μένοντες. Ἐνταῦθα  δὲ σημείωσαι καὶ αἰδοῦς ἔπαινον, ὅπως σωτηρία ἐστὶ τοῦ στρατεύματος,  ὥσπερ αὖ πάλιν ψόγον φυγῆς ὡς ὀλεθρίου. Ὅρα δὲ καὶ ὅπως ἐν ἑνὶ τούτῳ  τόπῳ καὶ περισπωμένως οἶδε καὶ βαρυτόνως τὸ ῥῆμα τῆς αἰδοῦς ἐν  τῷ αἰδεῖσθε ὡς ποιεῖσθε, καὶ ἐν τῷ αἰδομένων ὡς ᾀδομένων, ὁποῖόν τί ἐστι καὶ  τὸ τῆς μάχης ῥῆμα, ὡς πολλαχοῦ φαίνεται. καὶ αὐτὸ γὰρ καὶ περισπᾶται καὶ  βαρύνεται, καθὰ σὺν ἄλλοις προδεδηλωμένοις καὶ τὸ ὀμιχῶ ὀμιχήσω. Ἔστι γὰρ  βαρυτόνως ὀμίχω, ὡς δῆλον ἐκ τοῦ ὤμιξεν αἷμα καὶ χολὴν ἐτίλησεν. Οὕτω  δὲ καὶ εἰλῶ καὶ εἴλω ἐν τόπῳ ἑνὶ ὁμοῦ, οἷον εἰλομένων, εἴλει δὲ ὁ δεῖνα.
urn:cts:greekLit:tlg4083.tlg001.hc:5.407|Ὅτι πρὸ μικροῦ μὲν ὁ Αἰνείας ἶσον ἐρρέθη τιμᾶσθαι τῷ Πριαμίδῃ  Ἕκτορι, ἐνταῦθα δὲ τοῦ Αἰνείου ἑταῖρόν τινα κτείνει ὁ Ἀγαμέμνων, ὃν οἱ  Τρῶες ὁμῶς Πριάμοιο τεκέεσσιν ἐτίμων. Διὰ τί; ἐπεί, φησί, θοὸς ἦν μετὰ  πρώτοισι μάχεσθαι. Καὶ δοκεῖ μὲν τοῦτο μείζονος τιμῆς ἢ καὶ ἴσης τῷ  Αἰνείᾳ εἶναι δηλωτικόν, ἔστι δὲ ἄλλως τὸ τοῦ Αἰνείου ἐνδοξότερον. καὶ γὰρ ὁ  Ἄρης εἶπεν ἐκεῖ, ὅτι κεῖται ἀνήρ, ὁ Αἰνείας δηλαδή, ὃν ἶσον ἐτίομεν Ἕκτορι  δίῳ, ἤγουν ὃν καθὰ καὶ τὸν Ἕκτορα οὐ μόνον ἄνθρωποι ἀλλὰ καὶ θεοὶ ἐτιμῶμεν.  εἰ τοίνυν καὶ θεοῖς τιμᾶται ὁ Αἰνείας, πλέον ἄρα τιμᾶται ἤπερ ὁ ἑταῖρος αὐτοῦ  ὁ τοῖς Πριαμίδαις ἐπίσης τιμώμενος. ἔτι δὲ οὗτος μὲν ὡς θοὸς μαχητὴς καί,  ὡς εἰπεῖν, βοηθόος τιμᾶται, ὁ δὲ Αἰνείας καὶ ὡς εὐγενής. Ὅρα δὲ ὡς παρακολουθεῖ καὶ τῇ ἀνδρίᾳ καθὰ καὶ ταῖς λοιπαῖς ἀρεταῖς τιμή, ὡς οἷά τις ἀδάπανος ἀμοιβή.
urn:cts:greekLit:tlg4083.tlg001.hc:5.408|Ὅτι νείαιρα γαστήρ οὐ μόνον, δι’ ἧς τὰ σιτία νέονται, ὅ  ἐστι πορεύονται, ἀλλὰ καὶ ἡ ἐσχάτη. ὅθεν καὶ ἡ γυναικεία ὑστέρα μετείληπται.
urn:cts:greekLit:tlg4083.tlg001.hc:5.409|Ὅτι Φηρά, πόλις Μεσσηνιακὴ κατὰ Πελοπόννησον, ἐν ᾗ Διοκλῆς  τις ἦν, ὁ καὶ ἐν Ὀδυσσείᾳ κείμενος, ἀφνειός, γένος ἐκ ποταμοῦ Ἀλφειοῦ, ὃς            εὐρὺ ῥέει Πυλίων διὰ γαίης, τουτέστιν οὐ μένει ἀεὶ κατὰ χώραν, ἀλλ’ ὑπερβαίνων  τὴν κοίτην εὐρύνεται, ὃ δὴ μέχρι καὶ νῦν φαίνεται ποιῶν, καθὰ καί τινες ἄλλοι  εὐρύ τε ῥέειν ἐν διαλύσει λεγόμενοι καὶ εὐρυρέειν συνθέτως. Διὰ τί δὲ λέγεται  Ἀλφειός, εἴρηται μὲν καὶ ἀλλαχοῦ. καὶ νῦν δέ, ὡς ἐν ὀλίγῳ ὑποδηλῶσαι,  καλεῖται οὕτω διὰ τὸ κατά τινα ἰδιότητα δύνασθαι ἀλφοὺς θεραπεύειν, ὅθεν  καὶ αὐτὸς Ἀλφός καὶ πλεονασμῷ τῆς ει διφθόγγου Ἀλφειός, ὡς ἀδελφός  ἀδελφειός, ἀφνός ἀφνειός. Παραλόγως δὲ ἡ Φηρά κατὰ τοὺς παλαιοὺς ὀξύνεται,  ὡς οὕτω τετριμμένη τῇ παραδόσει. ἄλλως γὰρ τὰ εἰς ρα δισύλλαβα μονογενῆ  τῷ η παραληγόμενα βαρύνεται: πήρα, θήρα, Ἥρα. Σημείωσαι δὲ ὅτι καὶ ἐν  τούτοις τοῖς τόποις πολλὴν ἱστορίαν κατασπείρει ὁ ποιητὴς ἄλλοις τε τρόποις  καὶ διὰ τοῦ γενεαλογεῖν Τρῶάς τε καὶ Ἕλληνας πίπτοντας, καὶ ὅτι ἔοικε  σχετικῶς πως ἔχειν καὶ ὁ Διοκλῆς πρὸς τὸν ἐγχώριον ποταμὸν Ἀλφειόν. Διὸ καὶ  υἱὸς αὐτοῦ εἶναι μυθεύεται, ὃς δὴ λόγος καὶ ἑτέρους τῶν ἡρώων ἐκ θαλάσσης ἢ  πηγῆς ἢ ποταμοῦ κατάγει τινὸς καὶ ὅλως ἐκ τόπων τινῶν, οἷς ἐκεῖνοι ἔχαιρον, ὡς  προδεδήλωται.
urn:cts:greekLit:tlg4083.tlg001.hc:5.410|Ἰστέον δὲ καὶ ὅτι παλαίτατον ἔθος ἦν τοὺς ἐγγόνους  καλεῖσθαι τοῖς τῶν πάππων ὀνόμασιν εἰς ἀνάμνησιν τῶν προγόνων καὶ ἵνα  δοκοῖεν ὡς οἷον ἀναζῆν οὕτω οἱ θανεῖν φθάσαντες, καὶ ἄλλως δέ, ἵνα ἐξαρκοῖεν  τῷ γοῦν ὀνόματι ἐπὶ πλεῖον καὶ οὕτω πως ἀπαθανατίζοιντο. Ἐνταῦθα γοῦν  Ἀλφειοῦ Ὀρσίλοχος, τοῦ δὲ Διοκλῆς, οὗ διδυμάονες Κρήθων τε καὶ Ὀρσίλοχος  ὁμώνυμος τῷ πάππῳ, οὓς ἀναιρεῖ ὁ Αἰνείας.
urn:cts:greekLit:tlg4083.tlg001.hc:5.411|Ἔστι δ’ ἐν τούτοις  γνῶναι καὶ ὡς ὁ ἡβῶν ὡραῖος ἤδη ἐστὶ τοῦ πολεμεῖν. Κρήθων οὖν καὶ Ὀρσίλοχος ἡβήσαντε Ἴλιον εἰς εὔπωλον ἅμ’ Ἀργείοισιν ἑπέσθην. Λέγεται δὲ ἥβη  ἡ πρώτη τε τρίχωσις τῶν αἰδοίων, καὶ ὁ τριχούμενος ἐκεῖνος τόπος, ἔτι δὲ καὶ  ὁ καιρός, καθ’ ὃν γίνεται τοῦτο. ἐξ ὧν παρονομάζεται ὁ ἡβῶν ὁ τὰ πρὸ τούτου  ἀπότριχος κατὰ τοὺς παλαιούς. Ἐτυμολογεῖται δὲ ἀπὸ τοῦ ἥδω, ἥδη τις οὖσα  κατὰ τοὺς παλαιούς, καὶ τροπῇ Βοιωτικῇ τοῦ δ εἰς β ἥβη. Διὸ καὶ ὁ ποιητής  πού φησι καὶ δ’ ἔχει ἥβης ἄνθος, καὶ ἀλλαχοῦ δὲ τοῦ περ χαριεστάτη ἥβη.
urn:cts:greekLit:tlg4083.tlg001.hc:5.412|Εὔπωλος δὲ Ἴλιος ἀντὶ τοῦ εὔιππος ἢ εὔγειος καὶ ἀγαθὴ πωλεῖσθαι  ἤτοι βωλοστροφεῖσθαι.
urn:cts:greekLit:tlg4083.tlg001.hc:5.413|Διδυμάονες δὲ διδύμων διαφέρουσι, καθότι  οὗτοι μὲν ἀδελφοὺς δηλοῦσιν, οἱ δὲ δίδυμοι οὐκ ἐξ ἀνάγκης. κεῖται γὰρ ἡ  λέξις καὶ ἐπὶ ἁπλῶς δυάδος. διδύμους γοῦν ἀνεψιοὺς ἡ τραγῳδία οἶδε τοὺς  ἁπλῶς οὕτω δύο. τοιοῦτον καὶ τὸ διδύμην Ἐριννύν καὶ διδύμων πελαγέων.  καὶ οἱ ὄρχεις δὲ οὕτω δίδυμοι. Ἐκτείνει δὲ ὁ διδυμάων τὴν παραλήγουσαν  ἀναγκαίως διὰ μέτρου χρείαν. διὸ καὶ διὰ τοῦ ο μικροῦ κλίνεται ὁμοίως τῷ  Μαχάων Μαχάονος, εἰ καὶ ἄλλως ὡς παρώνυμον ὤφειλε τὸ ω τῆς εὐθείας  φυλάσσειν διόλου. Ἐν τούτοις δὲ κείμενον τὸ παῖδε γενέσθην — Φησὶ γὰρ  ἐκ δὲ Διοκλῆος διδυμάονε παῖδε γενέσθην — πρωτόθετόν ἐστι τῆς παιδογονίας καὶ τῶν παιδογόνων. Τὸ δὲ Διοκλῆος κατὰ τὸ Ἡρακλῆος κλίνεται.
urn:cts:greekLit:tlg4083.tlg001.hc:5.414|Τοῦ δὲ Κρήθωνος ἡ ἄρχουσα διὰ τοῦ η γράφεται κατὰ τὸν Κρηθέα            καὶ τὴν Κρηθηί̈δα, οἷς βοηθεῖ ὁ Κρᾶθις εἰς τὴν γραφήν.
urn:cts:greekLit:tlg4083.tlg001.hc:5.415|Ὅτι τὸ  τοὺς δὲ τέλος θανάτοιο κάλυψε περίφρασίς ἐστι τοῦ ἔθανον. ὅθεν λαβὼν  Σοφοκλῆς ἔφη τὸν τελευταῖον βίον κρύψων, ἤγουν τεθνηξόμενος.
urn:cts:greekLit:tlg4083.tlg001.hc:5.416|Ὅτι τοὺς τοῦ ῥηθέντος Διοκλέους παῖδας, πεσόντας ὑπὸ τοῦ Αἰνείου,  σεμνύνων ἐν παραβολῇ Ὅμηρός φησιν οἵω τώ γε λέοντε δύω ὄρεος κορυφῇσιν  ἐτραφέτην ὑπὸ μητρί, βαθείης τάρφεσιν ὕλης. τὼ μὲν ἂρ ἁρπάζοντε βόας καὶ  ἴφια μῆλα σταθμοὺς ἀνθρώπων κεραί̈ζετον, ὄφρα καὶ αὐτοὶ ἀνδρῶν ἐν παλάμῃσι  κατέκταθεν ὀξέϊ χαλκῷ. τοίω τώ, ἤγουν τοιοῦτοι οὗτοι, χείρεσσιν ὑπ'  Αἰνείαο δαμέντες καππεσέτην, ἐλάτῃσιν ἐοικότες ὑψηλῇσι. Καὶ ὅρα ὡς διὰ  συνήθη ποικιλίαν τῇ ἀπὸ τῶν λεόντων πλατείᾳ παραβολῇ τὴν συντομωτάτην ἐν  τῷ τέλει συνέπλεξε τὴν ἀπὸ τῶν φυτῶν. Καὶ ἦν αὕτη μὲν ἀπὸ τῆς σωματικῆς  εὐφυί̈ας, ἡ δὲ πρὸ αὐτῆς ἀπὸ τῆς κατὰ ψυχὴν ἀνδρικῆς διαθέσεως.
urn:cts:greekLit:tlg4083.tlg001.hc:5.417|Σημείωσαι δὲ καί, ὅτι εἰπόντος ἐνταῦθα τοῦ Ὁμήρου κατὰ δυϊκὸν  ἀριθμόν λέοντε δύο ἁρπάζοντε βόας, γράφουσιν οἱ παλαιοί, ὅτι ἡ λέαινα δύο  τίκτει, ἔχουσα δύο μαζούς, καὶ ὅτι οἱ λεοντιδεῖς ἀμύξαντες τὴν αὐτῆς μήτραν  ποιοῦσι τοῦ λοιποῦ τὴν μητέρα στεῖραν. ἡ πάρδαλις δέ, φασί, τέσσαρα τίκτει.  Ὅτι δὲ καὶ πέντε τίκτει ὁ λέων, εἶτα τέσσαρα, καὶ ἑξῆς ὑποκαταβαίνων,   ἱστοροῦσιν ἄλλοι.
urn:cts:greekLit:tlg4083.tlg001.hc:5.418|Τὸ δὲ δύω πλεονάζει μὲν καὶ ἐνταῦθα, καθὰ σὺν  ἄλλοις καὶ ἐν τῷ Ἀτρείδα δύω κοσμήτορε λαῶν. Δοκεῖ δὲ καὶ ἄλλως τὸ  εὔλογον ἔχειν διὰ τὴν παρὰ τῷ ποιητῇ ἀοριστίαν τῶν δυϊκῶν, δι’ ἥν, ἵνα μὴ τὸ  Ἀτρείδα καὶ τὸ λέοντε καὶ τὰ τοιαῦτα πληθυντικῶς νοήσῃ τις, ἐπάγει τὸ  δύο ὡς διασαφητικόν.
urn:cts:greekLit:tlg4083.tlg001.hc:5.419|Τὸ δὲ ἐτραφέτην τάρφεσιν ὕλης τρόπος            ἐστὶν ἐτυμολογικός. τὸ γὰρ ἐτραφέτην τὸ ῥῆμά ἐστιν, ἀφ’ οὗ τὸ τάρφος γίνεται,  ἤγουν τὸ δάσος τὸ δυνάμενον τρέφειν ζῷα, ὃ δὴ τάρφος μετατεθὲν καὶ τὴν παρὰ  τοῖς λογίοις τάφρον ποιεῖ, χρόνῳ γὰρ καὶ αὐτὴ βοτανηφορεῖ τὰ εἰς τροφὴν  ζῴοις, καὶ τὸν παρὰ τοῖς χυδαίοις δὲ ὁμοίως τράφον κατὰ τὸν αὐτὸν λόγον.
urn:cts:greekLit:tlg4083.tlg001.hc:5.420|Τὸ δὲ ἁρπάζοντες ἐπὶ λεόντων κυριολεκτεῖται καὶ κυνῶν καὶ λύκων  καὶ τῶν τοιούτων. Ἴφια δὲ μῆλα τὰ μικρὰ νῦν θρέμματα λέγει πάντα ἐκ  μέρους ὡς ἰσχυροποιά, εἴγε καὶ κρέας παρὰ τὸ κρατύνειν δοκεῖ παράγεσθαι.  Ὅρα δὲ ὡς ἐκ τοῦ ἶφι ἐπιρρήματος οὐ μόνον ἡ καὶ παρ’ Ὁμήρῳ Ἶφις, τὸ  κύριον, ἀλλ’ ἰδοὺ καὶ θρέμμα ἶφι, οὔτε ἄκλιτον ὂν κατὰ τὸ τρόφι κῦμα οὔτε  κλιθὲν κατὰ τὸ μέλι, ἀλλὰ κατὰ τὸ στίμμι καὶ τὰ ὅμοια ἐθνικά.
urn:cts:greekLit:tlg4083.tlg001.hc:5.421|Σταθμοί δὲ καὶ νῦν αἱ ἐν ἀγροῖς καταγωγαί. καὶ ἐκ τούτου μὲν συντέθειται τὸ  βούσταθμον, ἐκ δὲ τοῦ ἁπλῶς δηλοῦντος τόπον στάσεως τὸ ναύσταθμον  εἴρηται. Ὀξύνεται δὲ ὁ σταθμὸς κανόνι τοιούτῳ. Τὰ εἰς μοσ λήγοντα, ἔχοντα  πρὸ τοῦ μ τὸ θ , ὀξύνεται: μηνιθμός, πορθμός, σκαρθμός, ἰσθμός. οὕτω καὶ  σταθμός. τὸ κρῆθμος οἱ μὲν τοῦ Ὁμήρου Ὑπομνηματισταὶ βαρύνεσθαί φασιν           εἰς ἰδιότητα, ἐν δὲ τοῖς ἀντιγράφοις τοῦ Λυκόφρονος καὶ αὐτὸ ὀξύνεται. Τὸ δὲ  κεραί̈ζειν ἢ καταχρηστικῶς εἴρηται ἀπὸ ζῴων βλαπτόντων τοῖς κέρασιν ἢ ἀπὸ  τοῦ κείρειν, ὡς προείρηται, ἐξ οὗ καὶ ὁ κόρος.
urn:cts:greekLit:tlg4083.tlg001.hc:5.422|Ἐλάται δὲ ὑψηλαί, ἃς  καλλύνει παρίσοις εἰπὼν ἐλάτῃσιν ἐοικότες ὑψηλῇσι, παρατετηρημένως  εἴρηνται. τῷ ὄντι γὰρ εἰς πολὺ ὕψος ἡ ἐλάτη αἴρεται. Διὸ καὶ ὁ μῦθος Ὤτου  καὶ Ἐφιάλτου τῶν μεγίστων αὐτὴν ἀδελφὴν γενεαλογεῖ, ὧν ἐπὶ τῷ θανάτῳ  πενθοῦσα εἰς ἐλάτην μεταβέβλητο, ὡς καὶ αἱ Ἡλιάδες εἰς αἰγείρους. Ὅρα δὲ  καὶ ἐνταῦθα τὸ ἐοικότες, ὡς καὶ πρὸ μικροῦ ἐν τῷ νεφέλαις ἐοικότες, ὧν  θέμα τὸ εἴκω, ἐξ οὗ εἰκών λέγεται ἡ παραβολὴ παρὰ τοῖς ὕστερον.
urn:cts:greekLit:tlg4083.tlg001.hc:5.423|Ὅτι ἐλεεῖ ὁ Μενέλαος τοὺς τοῦ εἰρημένου Διοκλέος διδύμους παῖδας ὑπὸ τῷ  Αἰνείᾳ πεσόντας, καὶ δι’ αὐτοὺς ἐφορμᾷ τῷ Αἰνείᾳ. Ἔνθα καὶ σημείωσαι τὸ  τοῦ Ὁμήρου φιλάληθες. οὐ γὰρ ὡς ἀξιόμαχον ἐπεξάγει τῷ ἀνδρειοτάτῳ Αἰνείᾳ  τὸν μαλθακὸν πολεμιστὴν Μενέλαον, ἀλλὰ λέγει ὅτι Ἄρης, ἤγουν θυμὸς  ἄκαιρος καὶ ἀλόγιστος, ὤτρυνε τὸ τοῦ Μενελάου μένος βῆναι διὰ προμάχων,  τὰ φρονέων, ἵνα χερσὶν ὑπὸ Αἰνείου δαμείη.
urn:cts:greekLit:tlg4083.tlg001.hc:5.424|Ἀντίλοχος μέντοι  δείσας περὶ τῷ βασιλεῖ, μή τι πάθῃ, μέγα δέ σφεας ἤγουν τοὺς Ἕλληνας, ἀποσφήλειε πόνοιο, ἄγχι μάλα παρίσταται. Ἦν γὰρ ἐν τοῖς καιρίοις  ὀξύς, ὡς καὶ ἀλλαχοῦ εἴρηται.
urn:cts:greekLit:tlg4083.tlg001.hc:5.425|Αἰνείας δὲ οὐκ ἔμεινε, θοός περ ἐὼν  πολεμιστής, ὡς εἶδε δύο φῶτε παρ’ ἀλλήλοισι μένοντε, ἤγουν ἐγγὺς ἀλλήλων.  περὶ οὗ, τί ποτε διαφέρει τοῦ ἐν ἀλλήλοις, δηλοῦται ἑτέρωθι. Καὶ ὅρα ὅπως  ἀγαθοὶ ἐν ἀνάγκαις οἱ δύο ὑπὲρ τὸν ἕνα. κατὰ γὰρ τὴν παροιμίαν εἷς ἀνὴρ  οὐδεὶς ἀνήρ. Σημείωσαι δὲ καὶ ὅτι οὐκ εἶπεν, ὡς εἶδε δύο ἄνδρε, ἵνα μή τις  τοὺς ἀνδρείους μόνους νοήσῃ, ἀλλὰ ἁπλῶς δύο φῶτε. ἀγαθοὶ γὰρ ὅπως ἂν ἔχοιεν  ἀρετῆς οἱ δύο. — Διὸ κατὰ τὴν παροιμίαν πρὸς δύο οὐδὲ Ἡρακλῆς — Εἰ           μὴ ἄρα τις κατὰ τὴν ἐν τῇ ̓Α ῥαψῳδίᾳ γραφεῖσαν μετάληψιν νοήσῃ φῶτα μὲν  τὸν ἄνδρα, τοῦτον δὲ ἀνδρεῖον, εἶτα μεταλάβῃ τὸν φῶτα εἰς ἀνδρεῖον. Φιλεῖ δὲ  τὸν βασιλέα Μενέλαον ὁ Ἀντίλοχος οὐ μόνον διὰ τὴν κατὰ ἔθνος ἐγγύτητα, ὡς  Λάκωνα Μεσσήνιος, ἀλλὰ καὶ διὰ τὸν πατέρα φιλοβασιλέα ὄντα. Ὅρα δὲ καὶ  ὅτι Μενέλαος μὲν εὐνοεῖται ὑπὸ τῶν Ἑλλήνων ὡς ἠδικημένος, Ἀλέξανδρος δὲ  ὑπὸ τῶν Τρώων μισεῖται, οἷς ἠδίκησεν. Ἰστέον δὲ καὶ ὅτι τὸ οὐκ ἔμεινε,  θοός περ ἐών καὶ ἑξῆς, εἰς πάντα ἕνα προσαρμόζει, δύο ἀντιμάχους ἔχοντα.
urn:cts:greekLit:tlg4083.tlg001.hc:5.426|Τὸ δὲ ἀποσφήλειε πόνου ἀντὶ τοῦ ἐμποδίσει, κωλύσει τοῦ ἐνεργεῖν.  Πάντως γὰρ πεσόντος Μενελάου ἐλύετο ἡ μάχη, ὡς καὶ ὁ Ἀγαμέμνων ἐν  τῇ Γ ἔφη αὐτίκα γὰρ μνήσονται Ἀχαιοὶ πατρίδος αἴης καὶ τὰ ἑξῆς.  Εἰ δὲ περὶ ποινῆς ἐκεῖνος καὶ ἐσαῦθις ἔφη μαχεῖσθαι, ἀλλὰ τοῦτο μὲν αὐτός,  οἱ δὲ Ἀχαιοὶ μόγις ἂν ἔμειναν. Σφάλλειν δὲ λέγεται τὸ συμποδίζειν καὶ ῥίπτειν.  ἐξ οὗ καὶ σφέλας ἐν Ὀδυσσείᾳ τὸ ὑποπόδιον. Τούτου δὲ τὸ ἐναντίον ἀνασφάλλειν, ὃ δηλοῖ τὴν ἐκ τοῦ πτώματος ἔγερσιν. ἀποσφάλλειν δὲ τὸ πόρρω ποιεῖν  καὶ ἀποπλανᾶν.
urn:cts:greekLit:tlg4083.tlg001.hc:5.427|Ὅτι βαλεῖν καὶ ἐνταῦθα φανερῶς, ὡς καὶ μετ'  ὀλίγα, τὸ θεῖναι. βαλέτην γάρ, φησίν, ἐν χερσὶν ἑταίρων, ἀντὶ τοῦ ἔθεντο ἢ  ἀντὶ τοῦ ἔρριψαν. ὁποῖον καὶ τὸ βάλε σεαυτὸν κάτω. καὶ τὸ βαλεῖν δὲ  ὀδόντας τοιοῦτόν τι παρὰ Ἀριστοτέλει, ὅτε λέγει βάλλειν ἄνθρωπον τοὺς            ὀδόντας ἤτοι ἐκβάλλειν καὶ ῥίπτειν. ἀφ’ οὗ καὶ ἡ τοῦ πρωτοβόλου λέξις ἐπὶ  ἀλόγων παρὰ τοῖς κοινολεκτοῦσιν.
urn:cts:greekLit:tlg4083.tlg001.hc:5.428|Ἐν τούτοις δὲ κεῖται καὶ τὸ  στρεφθέντε, τραχύφωνον ῥῆμα, κατὰ τὸ βλαφθῆναι, οἷον τοιοῦδ’ ἀποβλαφθεῖσαν ἀρτίως φίλου, καὶ κατὰ τὸ θρεφθῆναι καὶ ὅσα τοιαῦτα χαρτὰ καιρίως  τοῖς λογίοις κεῖται ἀλλαχοῦ.
urn:cts:greekLit:tlg4083.tlg001.hc:5.429|Ὅτι τὸ Πυλαιμένης κύριον βαρύνοντες  οἱ παλαιοὶ λέγουσιν, ὅτι τὰ τοιαῦτα κύρια ὡς ἐπὶ πλεῖστον βαρύνεσθαι φιλεῖ. ἡ  μέντοι συνήθεια πολλὰ παρέφθειρεν ὀξυτονοῦσα, ὡς τὸ Εὐτυχής καὶ τὸ Εὐμενής  τὰ κύρια.
urn:cts:greekLit:tlg4083.tlg001.hc:5.430|Ἰστέον δὲ καὶ ὅτι ὧδε μὲν ἀναιρεῖται Πυλαιμένης,  Παφλαγόνων ἀρχός, οὓς μεγαθύμους λέγει καὶ ἀσπιστάς, ὁ δ’ ἐν τοῖς ἑξῆς  ζῶν Πυλαιμένης ὁμώνυμός ἐστι τούτῳ. πολλὴ γάρ, ὡς καὶ προερρέθη, παρ'  Ὁμήρῳ ἡ ὁμωνυμία τῶν κυρίων. Σκευωρία δὲ τῆς παραγωγῆς τοῦ Πυλαιμένεος, ὁποία καὶ ἡ τοῦ Ἀλθαιμένης κύριον, καὶ τοῦ ἀκραιφνής καὶ ἰθαιγενής  καὶ Ἰθαιμένης κύριον, καὶ τοῦ τιθαιβώσσειν καὶ τοῦ μεσαιπόλιος, περὶ ὧν καὶ  ἀλλαχοῦ δηλοῦται ἐν οἰκείοις τόποις.
urn:cts:greekLit:tlg4083.tlg001.hc:5.431|Ὅτι τὰ τοῦ εἰρημένου Πυλαιμένους ἡνία λευκὰ λέγει ἐλέφαντι, διότι κατὰ συνήθειαν παλαιὰν ἀστραγάλους  ἐλεφαντίνους ἑκατέρωθεν εἶχον, δι’ ὧν εἷλκον αὐτὰς οἱ ἡνίοχοι. Ὅρα δὲ ὅτι καὶ  ἐνταῦθα ἐλέφαντα τὸ ἐλεφάντινον ἔφη ὀστοῦν, ὡς καὶ ἐν τῷ ἐλέφαντα γυνὴ  φοίνικι μιήνῃ. Οὔκουν χρυσόνωτοι μόνον παρὰ τοῖς παλαιοῖς ἡνίαι, ὁποίας            δή τινος μέμνηται καὶ Σοφοκλῆς, ἀλλά που καὶ ἐλεφαντόνωτοι, ὡς πολλαχοῦ  καὶ τότε παρρησιαζομένων τῶν ἐλεφαντίνων ὀστῶν.
urn:cts:greekLit:tlg4083.tlg001.hc:5.432|Ὅτι  Μύδων τις ἡνίοχος, ξίφει τὴν κόρσην πληγείς, ἀσθμαίνων εὐεργέος ἔκπεσε  δίφρου κύμβαχος ἐν κονίῃσιν, ἐπὶ βρεχμὸν δὲ καὶ ὤμους δηθὰ μάλ’ εἱστήκει,  διὰ τὸ τὴν κεφαλὴν αὐτοῦ οἷον βυθισθῆναι χωσθεῖσαν ἀμάθῳ βαθείᾳ ὑποκειμένῃ,  ὡς δηλοῖ τὸ τύχε γάρ ῥ’ ἀμάθοιο βαθείης, ἤγουν γῆς ἀμμώδους. Ἀμμώδης  γὰρ ἡ ἄμαθος καὶ οὐκ ἄμμος αὐτόχρημα. Καὶ σημείωσαι τὴν ἀσφάλειαν τῆς  γραφῆς. οὐ γὰρ ἦν δυνατὸν ἐπὶ μόνον βρεχμὸν ἵστασθαι τὸν πεσόντα νεκρόν,  εἰ μὴ καὶ ἐπὶ ὤμους ἔκειτο, πλάτος προσλαβόμενος καὶ οὕτω δυνάμενος ἵστασθαι κύμβαχος.
urn:cts:greekLit:tlg4083.tlg001.hc:5.433|Ἔστι δὲ τὸ κύμβαχος ταὐτὸν τῷ ἐπὶ κεφαλήν. Ἔοικε  γὰρ οὐ μόνον ἐπὶ ὀστρακοδέρμων κύτους ἡ κύμβη λέγεσθαι, ἀλλὰ καὶ ἐπὶ  κεφαλῆς κατά τινα γλῶσσαν. ὅθεν καὶ κυβιστᾶν τὸ ἐπὶ κεφαλὴν καθάλλεσθαι.  Ἔστι δὲ καὶ κυμβαῖον εἶδός τι ποτηρίου, ὡς Παυσανίας ἐν τῷ οἰκείῳ φησὶ  Λεξικῷ. Παρὰ τὸ κυφόν δέ, φασίν, ἐτυμολογεῖται ἡ κύμβη, ὡς περιφερής. ὁ δέ  γε κύμβαχος ἢ ἔχει τι ὀνοματοποιί̈ας διὰ τὸν δοκοῦντα ἐγκεῖσθαι αὐτῷ ἦχον  ἢ ἐκ παραγωγῆς ἔχει τὸ χ , ἵνα ᾖ, ὡς τιμή τίμαχος. ὅθεν κύριον Δωρικὸν ὁ  Τιμαχίδας, οὕτω καὶ κύμβη κύμβαχος. Σημαίνει δέ, φασίν, ἡ λέξις καὶ τὸ τῆς  περικεφαλαίας ἄκρον, ᾧ ἐνίεται ὁ λόφος, ὡς τὸ κύμβαχον ἀκρότατον νύξ'  ἔγχεϊ. Τὸ δὲ ῥηθὲν κυμβαῖον ποτήριον κυμβίον ἕτεροι γράφουσι, λέγοντες καὶ           ὅτι ἔοικε κατὰ σχῆμα πλοίῳ καλουμένῳ κύμβῃ, ἐξ οὗ ἴσωσ καὶ παρωνόμασται.  Εἴη δ’ ἂν ἴσως τοιοῦτον πλοῖον ἡ κοινῶς ὀνομαζομένη πρός τινων ξυλοκουμβάρα,  ὡς δῆθεν ἐκ παραφθορᾶς τοῦ κύμβη, ἵνα ᾖ τὸ σκῶμμα ξυλοκύμβη, λεγόμενον  ἐπὶ γυναικῶν, αἷς οὔτε κάλλος ἐπανθεῖ οὔτε σύμμετρον μέγεθος. Τοῦ δὲ  ῥηθέντος κυμβίου ἡ γραφὴ κατὰ τὸ ἱστίον καὶ ἰσχίον, ὥς φασιν οἱ παλαιοί.
urn:cts:greekLit:tlg4083.tlg001.hc:5.434|Ὁ δὲ Μύδων τὸ κύριον πρὸς διαστολὴν βαρύνεται τῆς μυδῶν μετοχῆς.
urn:cts:greekLit:tlg4083.tlg001.hc:5.435|Τὸ δὲ ἐπὶ βρεχμὸν καὶ ὤμους οἷον ἐπεξηγητικόν ἐστι κατὰ Ὁμηρικὴν συνήθειαν τοῦ κύμβαχος. Βρεχμός δὲ διὰ τοῦ χ τὸ ἄνω τοῦ μετώπου. λέγεται  δὲ καὶ κοινῶς βρέγμα διὰ τοῦ γ . Καλεῖται δὲ οὕτω διὰ τὸ οἷον βεβρέχθαι  τοῦτο τὸ μέρος καὶ ὑγρότατον εἶναι καὶ ἁπαλὸν τοῖς βρέφεσιν. Οὕτω καὶ  ῥῆγμα λέγομεν διὰ τοῦ γ καὶ ῥωχμόν διὰ τοῦ χ, καὶ διωγμόν καὶ ἰωχμόν καὶ  ἄλλα. Περὶ δὲ βρέγματός φησι καὶ Ἀριστοτέλης, ὅτι λεπτότατον ὀστοῦν  ἐστι καὶ ἀσθενέστατον τῆς κεφαλῆς.
urn:cts:greekLit:tlg4083.tlg001.hc:5.436|Τὸ δὲ τύχε καιριωτάτη λέξις,  δηλοῦσα τὸ κατὰ τύχην εὗρεν. Ἐνταῦθα δὲ ὅρα καὶ ὡς οὐ ταὐτὸν ψάμαθον            εἰπεῖν καὶ ἄμαθον, ἀλλὰ ψάμαθος μέν ἐστιν ἡ καὶ ψάμμος, ἄμαθος δὲ κόνεώς τι  φαίνεται εἶναι εἶδος. Εἰπὼν γοῦν Ὅμηρος τὸν Μύδωνα κύμβαχον ἐν κονίαις  πεσεῖν, ἐπήγαγε τὸ τύχε γάρ ῥ’ ἀμάθοιο βαθείης, ὡς ταὐτὸν ὂν κονίην εἰπεῖν  καὶ ἄμαθον.
urn:cts:greekLit:tlg4083.tlg001.hc:5.437|Ὅτι καὶ ὧδε τὸ βαλεῖν ἐπὶ τοῦ θεῖναι τέθειται ἢ τοῦ  ῥῖψαι ἐν τῷ ὄφρ’ ἵππω πλήξαντε χαμαὶ βάλον ἐν κονίῃσιν. Ἔνθα ὅρα καὶ τὸ  πλήξαντες ἁπλῶς ῥηθὲν ἀντὶ τοῦ κρούσαντες ἢ πελάσαντες, ἀφ’ οὗ καὶ τὸ  πλησιάζειν παράγεται. Ἐνταῦθα δὲ Ἀντίλοχος ξυνωρίδα ταύτην ἵππων  ἐξελαύνει τῶν Τρώων, καταρρίψας τοῦ δίφρου τὸν τοῦ εἰρημένου Πυλαιμένεος  ἡνίοχον.
urn:cts:greekLit:tlg4083.tlg001.hc:5.438|Ὅτι σωματοποιεῖ ὁ ποιητής, ὥσπερ τὸν Ἄρην, οὕτω  καὶ τὴν Ἐνυώ, καὶ τῷ μὲν δίδωσι πελώριον ἔγχος νωμᾶν, τῇ δὲ τὸν κυδοιμὸν  ἐν χερσίν, ὁποῖά τι σωματοειδὲς ὅπλον, τίθησιν, ὡς πάσης ἔριδος κυδοιμὸν  ἐχούσης. Ἐνταῦθα δὲ σημείωσαι καὶ τὴν σύνταξιν ἔχουσάν τι καινόν. Φησὶ γὰρ  ἣ μὲν ἔχουσα κυδοιμὸν ἀναιδέα δηϊοτῆτος, Ἄρης δ’ ἐν παλάμῃσι πελώριον  ἔγχος ἐνώμα. καίτοι ἠδύνατο εἰπεῖν πελώριον ἔγχος νωμῶν, οὐκ ἠθέλησε δέ,  ἀλλὰ συνεξήλλαξε καὶ νῦν τὸ σχῆμα τῇ τῶν προσώπων διαφορᾷ.
urn:cts:greekLit:tlg4083.tlg001.hc:5.439|Ὅτι  ὥσπερ πρὸ μικροῦ ἡ ἀλληγορία τοῖς οὐ γενναίως μαχομένοις τὴν Ἀφροδίτην  συμπαρέμιξεν, οὕτως ἐνταῦθα ἐκ τοῦ ἐναντίου τοῖς ἀνδριζομένοις τὸν Ἄρην  συνέταξε. Φησὶ γὰρ Ἄρης δ’ ἐν παλάμῃσι πελώριον ἔγχος ἐνώμα, φοίτα δ'  ἄλλοτε μὲν πρόσθ’ Ἕκτορος, ἄλλοτε δ’ ὄπισθεν. Καὶ σημείωσαι ὅτι, εἰ καὶ οἱ  μετὰ τὸν Ὅμηρον τὸ φοιτᾶν ἐπὶ μαθητῶν ἰδιάζουσιν, ὅθεν καὶ φοιτητὴν λέγουσι  τὸν μαθητήν, ἀλλ’ ὁ ποιητὴς τὸ ὁρμᾶν φοιτᾶν λέγει. οὕτω δὲ καὶ Ἡσίοδος.  Εἰ δὲ κατὰ τοὺς παλαιοὺς φοῖτος ἡ μανία, οἰκειότατον Ἄρεϊ ἐνταῦθα τὸ φοιτᾶν,           μανιωδῶς ὁρμωμένῳ κατὰ Ἑλλήνων, διὰ τὸ καὶ μαινόμενον κακὸν λέγεσθαι  αὐτόν. ὅθεν ἔχει καὶ τὸ εἶναι ἀλλοπρόσαλλος.
urn:cts:greekLit:tlg4083.tlg001.hc:5.440|Ὅτι Διομήδης ἰδών,  ὅπως ὁ Ἄρης αὐτὸς ἐκεῖνος ἐν παλάμαις πελώριον ἔγχος νωμῶν ἐφοίτα, ὡς  προσεχῶς ἐρρέθη, νῦν μὲν πρόσθεν Ἕκτορος ὡς προμαχῶν, νῦν δὲ ὄπισθεν οἷα  οὐραγῶν, ἐρρίγησε καὶ ἀνεχάζετο, ὡς ὅτε ἀνὴρ ἀπάλαμνος ἰὼν πολέος  πεδίοιο, ἤγουν γῆν πολλὴν περιεληλυθώς, ὡς ἐξ ἀλλοδαπῆς ἥκων, στήῃ ἐπ'  ὠκυρόῳ ποταμῷ ἅλαδε προρέοντι ἀφρῷ μορμύροντα ἰδών, ἀνά τ’ ἔδραμ'  ὀπίσσω, ὁποῖόν τι παθεῖν ἐν τοῖς πρὸ τούτου ἔφη καὶ τὸν δράκοντι  περιτυχόντα. καὶ ἐκεῖνος γὰρ παλίνορσος ἀπέστη καὶ ἂψ ἀνεχώρησε δράκοντα  ἰδών. Καὶ σημείωσαι ὅτι, εἰ καὶ ὅμοιαί πώς εἰσιν αἱ παραβολαὶ αὗται διὰ τὸ  καὶ τὸν ποταμὸν καὶ τὸν δράκοντα ταὐτά πως εἶναι τῷ τε ὑγρῷ καὶ τῷ ψυχρῷ  καὶ τῇ κατὰ γῆς ἕρψει καὶ τοῖς ἑλιγμοῖσ — ὅθεν καὶ ὁ Περιηγητὴς τὸν Ἰσσικὸν  κόλπον δράκοντι διὰ ταῦτα εἴκασεν ἐν παραβολῇ. — ὅμως ἀφελεστέρα ἐκείνης  αὕτη. τὸν μὲν γὰρ δράκοντα φοβηθεὶς ἐκεῖ τις παλίνορσος ἀφορμᾷ, τοῦ δὲ  ποταμοῦ ὁ ἀναχαζόμενος δι’ ἔκπληξιν καὶ ἀμηχανίαν τοῦτο ποιεῖ. Ἰστέον δὲ  ὅτι στρατηγοῦ σπουδαίου ἀρετὴ τὸ οὕτω φυλάττεσθαι, ποτὲ μὲν προμαχοῦντα,  ποτὲ δὲ οὐραγοῦντα, κατὰ τὸν Ἄρην ἐν ἑνὶ καιρῷ.
urn:cts:greekLit:tlg4083.tlg001.hc:5.441|Εἶτα εἰπὼν ὁ  Διομήδης ὅτι ἀεὶ πάρεστιν, ὡς θεοφιλεῖ δηλαδή, τῷ Ἕκτορι θεός, ὃς λοιγὸν  ἀμύνει, ὑποτίθησι τοῖς Ἀχαιοῖς στρατηγικῶς μετὰ προμηθείας φεύγειν ἐκ τοῦ  θεοφιλοῦς ἀνδρός, καὶ ὅτι πρὸς τοὺς Τρῶας τετραμμένοι αἰὲν ὀπίσω εἴκετε,  μηδὲ θεοῖς ἐθέλετε μάχεσθαι, ὅ ἐστι, μὴ ἐν προσποιήσει ἀνδρίας θεομαχεῖν  βούλεσθε. Βούλεται γὰρ ὁ στρατηγός, εἰ καὶ πληγείη τις φεύγων, κατὰ στέρνου  δέξασθαι τὸ τραῦμα καὶ μὴ προτροπάδην φυγεῖν καὶ νῶτα δοῦναι τοῖς ἐχθροῖς.  Πάνυ γὰρ ἐν αἰσχρῷ τοῦτο τοῖς παλαιοῖς ἔκειτο καὶ μάλιστα τοῖς Λάκωσιν οἳ            καὶ ἄταφον ἐρρίπτουν τὸν ὀπισθότρωτον. Σημείωσαι δὲ ἐνταῦθα τὴν τυχηρὰν  περιπέτειαν, ὅπως ὁ μὴ πειθόμενος πρὸ μικροῦ τῷ Σθενέλῳ τὴν εὐσχήμονα  φυγὴν συμβουλεύοντι νῦν αὐτὸς φεύγειν ὑποτίθεται καὶ οἱ Ἕλληνες πείθονται.  Διὸ μετ’ ὀλίγα οὔτε προτρέπονται, ἤτοι προτροπάδην φεύγουσιν, οὔτε ἀντιφέρονται ἐν μάχῃ, ἤτοι ἀνθίστανται τοῖς Τρωσίν, ἀλλ’ αἰὲν ὀπίσω χάζονται.
urn:cts:greekLit:tlg4083.tlg001.hc:5.442|Ἰστέον δὲ ὅτι ἀπάλαμνον λέγει τὸν ἄπειρον καὶ μὴ ἔχοντα τεχνάσασθαί  τι, ὡς οἷον ἄχειρα καὶ μὴ ἔχοντα παλαίειν ἢ παλαμᾶσθαί τι, οὗ ἀνάπαλιν  παλαμναῖος οὐ μόνον κοινότερον ὁ βριαρόχειρ, ἀλλὰ καὶ ὁ αὐτοχειρὶ κατὰ  τοὺς παλαιοὺς φονεύων καί τινι μιάσματι ἔνοχος. καὶ Ζεὺς δέ, φασί, παλαμναῖος ὁ τοὺς φονεῖς καταρρίπτων. καί τις δέ, φασί, κατὰ θηρίων ἀσπὶς παλαμναία ἐκαλεῖτο. Ψογερὰ δὲ λέξις ἀεὶ παρὰ τοῖς ῥήτορσι δίχα Διὸς ὁ παλαμναῖος,  οὐ μὴν οὕτω καὶ ὁ ἀπάλαμνος.
urn:cts:greekLit:tlg4083.tlg001.hc:5.443|Τὸ δὲ ὠκυρόῳ οὐκ ἐδιπλασίασε τὸ ρ κατὰ συνήθειαν, ὡς οὐδὲ τὸ ἅλαδε προρέοντι, κατὰ φύσιν τε καὶ διὰ μέτρου δὲ  χρείαν, οὐ μὴν Ἀττικῶς.
urn:cts:greekLit:tlg4083.tlg001.hc:5.444|Τὸ δὲ μορμύρειν ὀνοματοποιί̈α ἐστὶν ἤχου  ῥέοντος ὕδατος καὶ τραχυνομένου ἠρέμα, ὡς καὶ ὑπαφρίζειν. καὶ ἔστι τραχύτερον τοῦ μύρειν, ἐξ οὗ, ὡς καὶ ἀλλαχοῦ δηλοῦται, καὶ οἱ ἁλιμυρήεντές που           ποταμοί, καὶ τὸ μύρεσθαι, ἤγουν κλαίειν, καὶ τὸ κλαυθμυρίζεσθαι, οὗ διασαφητικὸν ἡ κατὰ μελάνυδρον κρήνην μορμύρουσα ἢ μύρουσα τῶν δακρύων  ῥοή. Σημείωσαι δὲ καὶ ὅπως ἐνταῦθα τῷ συχνῷ ρ τραχύνει τὴν φράσιν, εἰπὼν  ὠκύροον ποταμὸν ἅλαδε προρέοντα, ἀφρῷ μορμύροντα. Τὸ δὲ ὀπίσσω πρὸς  σαφήνειαν κεῖται τοῦ ἀνέδραμεν, ἤγουν παλίμπους ὥρμησεν, ὅπερ ἐστὶν  ἀνεπόδισεν. ἄλλως γὰρ ἀναδραμεῖν λέγεται καὶ τὸ ἄνω δραμεῖν ἤγουν αὐξηθῆναι κατὰ τὸ ὃ δ’ ἀνέδραμεν ἔρνεϊ ἶσος, ἀφ’ οὗ καὶ ἀναδρομή ἡ καθ’ ἡλικίαν  αὔξησις.
urn:cts:greekLit:tlg4083.tlg001.hc:5.445|Ὅτι ἐπὶ θεοφιλοῦς μαχητοῦ οἰκεῖον εἰπεῖν κατὰ τὸν ἐπὶ  Ἕκτορι θαμβηθέντα Διομήδην τὸ Ὦ φίλοι, οἷον δὴ θαυμάζομεν τὸν δεῖνα  αἰχμητήν τε εἶναι καὶ θαρσαλέον πολεμιστήν τῷ δὲ αἰεὶ πάρα θεός, ὃς λοιγόν,  ὡς εἴρηται, ἀμύνει.
urn:cts:greekLit:tlg4083.tlg001.hc:5.446|Ὅτι ὥσπερ ἡ αὐτός ἀντωνυμία δηλοῖ ἔστιν ὅτε  ὑπεροχήν τινα, ὡς τὸ αὐτὸς ἔφατο, οὕτω πολλαχοῦ καὶ τὸ ἐκεῖνος. Φησὶν  οὖν ὅτι τῷ Ἕκτορι πάρα, ἤγουν πάρεστι, κεῖνος Ἄρης, βροτῷ ἀνδρὶ ἐοικώς,  ἤτοι ἀνθρώπῳ θνητῷ. ἐπίθετον γάρ, ὡς προγέγραπται, τὸ βροτός. Συνήθη  δὲ τὰ τοιαῦτα καὶ Ἀττικοῖς, ἤγουν αἱ πρὸς ἐξοχὴν καὶ ἀλλοίας δὲ ἐμφάσεις           ἀντωνυμίαι. Περὶ δὲ τοῦ πάρα ἰστέον, ὅτι οὐ μόνον ἀντὶ τοῦ πάρεστι καὶ  πάρεισι λαμβάνεται, ἀλλὰ καινότερον καὶ ἀντὶ τοῦ πάρειμι πρώτου ἑνικοῦ  προσώπου, ὡς ἐν παλαιῷ Περὶ παθῶν σκέμματι φέρεται, ὅπου καὶ χρῆσις κεῖται  αὕτη τίς ἐσθ’ ὁ πωλῶν τἀνδράποδα; ἐγὼ πάρα.
urn:cts:greekLit:tlg4083.tlg001.hc:5.447|Ὅτι τὸ ἀλλὰ πρὸς  τοὺς δεῖνα τετραμμένοι, αἰὲν ὀπίσσω εἴκετε μηδὲ θεῷ μενεαινέμεν, ἤγουν  προθυμεῖσθε, ἶφι μάχεσθαι, φυγὴν ἐκ μάχης παραινεῖ ἀντιπρόσωπον  εὐσχημόνως, ὡς καὶ πρὸ βραχέων ἐδηλώθη, ὅτε μὴ θεὸς βοηθοίη τοῖς καταπονουμένοις.
urn:cts:greekLit:tlg4083.tlg001.hc:5.448|Ὅτι δοκεῖ μὲν ὁ Μενέσθης πρωτότυπον εἶναι τοῦ  Μενεσθεύς, οὐκ ἔχει δὲ ταὐτοσήμως πρὸς ἐκεῖνο πάντῃ κατὰ τὸ ἡνίοχος  ἡνιοχεύς καὶ Αἰθίοψ Αἰθίοπος, Αἰθιοπεύς. ὁ μὲν γὰρ περιώνυμος βασιλεὺς  Ἀθηναίων, ὁ δὲ Μενέσθης ἑτεροῖος, ὃς καὶ πίπτει ἐνταῦθα ὑπὸ τῷ Ἕκτορι.
urn:cts:greekLit:tlg4083.tlg001.hc:5.449|Ὅτι Ἄμφιός τις Σελάγου υἱὸς ἦν ἀπὸ Παισοῦ πόλεως, πολυκτήμων,  πολυλήϊος, καὶ τάχα διὰ τοῦτο καὶ φιλόζῳος, εἴγε δειλὸν ὁ πλοῦτος καὶ φιλόψυχον κακόν.
urn:cts:greekLit:tlg4083.tlg001.hc:5.450|Ἀλλ’ ἡ μοῖρα, φησίν, ἦγε καὶ αὐτὸν ἐπικουρήσοντα  Τρωσίν, ὃν καὶ ἀνεῖλεν Αἴας μάλα ἐγγὺς ἐλθὼν καὶ ἀκοντίσας, ὅτε ἠλέησε δύο  τινὰς Ἀχαιούς, οὓς ἐν ἑνὶ δίφρῳ ὄντας ὁ Ἕκτωρ κατέκτανε. Σημείωσαι δὲ  ἐνταῦθα, ὅπως τὸν μὲν Ἄμφιον καὶ ἐγενεαλόγησε καὶ ἐπῄνεσεν, ὡς ἂν εἴη λαμπρὸν τὸ ἐπ’ αὐτοῖς ἔργον τῷ Αἴαντι, τοὺς δὲ δύο, οὕς, ὡς εἴρηται, ἀνεῖλεν ὁ  Ἕκτωρ, σιγῇ παρέδραμε, μόνον εἰδότε χάρμης ἐκείνους εἰπών. Καὶ ὅρα ὅπως  τὸ εἰδότας μόνον αὐτὸ καθ’ αὑτὸ καὶ νῦν γενικῇ συνέταξεν. Ἰστέον δὲ ὅτι καὶ  πρὸ ὀλίγου Ἕλληνας δύο ὑπὸ τῷ Αἰνείᾳ ἀνελὼν οὐδὲν ἧττον ἐσεμνολόγησε καὶ  αὐτοὺς καὶ ἐγενεαλόγησεν, ὡς ἂν ἐκεῖ αὐξήσῃ τὸ τοῦ Αἰνείου ἔργον, μένος  ἀναλαβόντος ἐσθλὸν ὑπὸ Ἀπόλλωνος καὶ ἀνδρισαμένου καὶ μέγα ποιήσαντος.
urn:cts:greekLit:tlg4083.tlg001.hc:5.451|Τὸ δὲ μάλα ἐγγύς πρὸ ὀλίγου μάλα σχεδόν εἶπεν, ὥστε ταὐτὸν τὸ  σχεδόν καὶ τὸ ἐγγύς, τὸ μὲν ἀπὸ τοῦ σχῶ σχήσω, ἵνα δηλοῖ τὸ ἐχόμενον ἤτοι  ἁπτόμενον, τὸ δὲ ἀπὸ τῆς ἐν προθέσεως καὶ τοῦ γῦια, ὃ δηλοῖ τὰς χεῖρας, ἵνα            δηλοῖ τὸ ἐν ὑπογύῳ καὶ πρόχειρον καὶ ὡς εἰπεῖν ἐν χερσί. Πρὸ δὲ τούτων καὶ  μάλα ἄγχι εἶπε. τοῦτο δὲ καὶ ἄγχιστα λέγεται, οἷον θανάτῳ ἄγχιστα  ἐοικώς.
urn:cts:greekLit:tlg4083.tlg001.hc:5.452|Παισός δὲ πόλις μεταξὺ Παρίου καὶ Λαμψάκου, ἥτις, ὡς  προδεδήλωται, καὶ μετὰ τοῦ α λέγεται Ἀπαισός, οἷον δῆμον Ἀπαισοῦ.  Λέγεται δέ, φασί, Παισός, διότι ἐκεῖ που ἡ Ἀργὼ ὑπὸ πνευμάτων ἀντιπνόων  ἀνεπαίσθη ἤτοι ἀντεκρούσθη, ὅτε καὶ τῇ Κίῳ προσωρμίσθη.
urn:cts:greekLit:tlg4083.tlg001.hc:5.453|Ὅτι  νείαιραν κἀνταῦθα γαστέρα φησὶν ἢ τὸ τῆς γαστρὸς νείατον ἤγουν ἔσχατον, ἢ  ἐπιθετικῶς, δι’ ἧς νέονται τὰ σιτία, καθὰ προείρηται. Καὶ ἔστι τὸ ἀπαθὲς  νέαιρα, ὃ καὶ κύριον ἐστὶ παρὰ τοῖς ὕστερον ὄνομα. παρὰ τὸ νέα μέντοι ἐκεῖνο,  ἵνα δηλοῖ τὴν νεαράν, ὅ τις καὶ ἐπὶ τῆς γαστρὸς ἀστεί̈σεται διὰ τὸ ἐνδελεχῶς  νεάζειν αὐτὴν εἰς ὄρεξιν. Ἔστι δὲ καὶ παρ’ Ὁμήρῳ ἐν Ὀδυσσείᾳ κύριον ὄνομα  Νέαιρα.
urn:cts:greekLit:tlg4083.tlg001.hc:5.454|Ὅτι ἐπέδραμε μὲν φαίδιμος Αἴας τεύχεα συλήσων, τὰ  τοῦ δηλωθέντος Ἀμφίου, Τρῶες δ’ ἐπὶ δούρατ’ ἔχευαν ὀξέα, παμφανόωντα.  σάκος δ’ ἀνεδέξατο πολλά. αὐτὰρ ὃ λὰξ προσβὰς ἐκ νεκροῦ χάλκεον ἔγχος  ἐσπάσατο, οὐδ’ ἂρ ἔτ’ ἄλλα δυνήσατο τεύχεα καλὰ ὤμοιϊν ἀφελέσθαι. ἐπείγετο  γὰρ βελέεσσι. δεῖσε δ’ ὅ γ’ ἀμφίβασιν κρατερὴν Τρώων ἀγερώχων, οἳ πολλοί  τε καὶ ἐσθλοὶ ἐφέστασαν ἔγχε’ ἔχοντες. οἵ ἑ, ἤγουν αὐτόν, μέγαν περ ἐόντα  καὶ ἴφθιμον καὶ ἀγαυὸν ὦσαν ἀπὸ σφείων. ὃ δὲ χασάμενος πελεμίχθη. Καὶ ὅρα  ὅπως ὁ Αἴας εἴκει οὐχ’ ἁπλῶς ἑνί τινι, ἀλλ’ ἀνδράσι, καὶ αὐτοῖς πολλοῖς, καὶ οὐ  τοῖς τυχοῦσιν, ἀλλὰ καὶ ἐσθλοῖσ — οὐ γὰρ ἂν εἶξεν ἑτεροίοις τισί — , καὶ  ὅπως διὰ τοῦ δούρατα ἔχευαν τὸ πλῆθος τῶν δοράτων δηλοῖ. Καὶ σημείωσαι  ὅτι ὁ μεθ’ Ὅμηρον εἰκάσας τὸ πλῆθος τῶν βελῶν νέφεσιν ἐξ Ὁμήρου τὸ νόημα  ἔλαβεν, ὃς ὄμβρου καταφορᾷ παραβάλλειν ἔοικε τὴν τῶν πολλῶν δοράτων  ἐπάφεσιν. τούτου γάρ πώς ἐστι δηλωτικὸν τὸ ἔχευαν. Τοιαύτης δὲ ἐννοίας, ὅσα  καὶ μητρὸς ἔκγονον, καὶ τὸ χυδαῖον σαγιτοβρόχον.
urn:cts:greekLit:tlg4083.tlg001.hc:5.455|Ὅρα δὲ καὶ τὸ  καίριον καὶ τὴν συντομίαν καὶ τὸ ἐπιφωνηματικὸν τοῦ σάκος δ’ ἀνεδέξατο  πολλά. οὐκ ἂν γάρ τις κάλλιον εἴπῃ οὔτε στενώσας οὔτε πλατύνας τὸ νόημα.  εἴπῃ δ’ ἄν τις αὐτὸ παροιμιωδῶς καὶ ἐπὶ τοῦ πολλὰ δυσχερῆ ὑπομείναντος.  Ἀστεϊζόμενος δέ τις κωμικώτερον καὶ ἐπὶ πτωχοῦ πολλὰ ἐπισαττομένου           διὰ τῆς πήρας ἐρεῖ διπλασιάσας τὸ κ , εἰ βούλεται, ὅτι σάκκος δ’ ἀνεδέξατο  πολλά. Καὶ μὴν οἱ παλαιοὶ καὶ τὸν σάκκον φασὶ καὶ δι’ ἑνὸς γράφεσθαι κ , ὃν  καὶ σάκταν φασί, καθὰ δηλοῖ καὶ ὁ Κωμικός, ὡς ἀπὸ τοῦ σάττω, τὸ φορτίζω.
urn:cts:greekLit:tlg4083.tlg001.hc:5.456|Ἰστέον δὲ καὶ ὅτι τὸ ἐπείγετο γὰρ βελέεσσιν οἰκεῖον εἰπεῖν καὶ  ἐπὶ τοῦ πολλὰ ὀχλουμένου ἢ διαβαλλομένου. Ἀφελῶς δὲ ὡς οἷα ἐμψύχοις  τοῖς βέλεσιν οἰκειοῦται τὸ ἐπείγειν, ἐξ οὗ καὶ οἱ ἐργεπεῖκται λέγονται.
urn:cts:greekLit:tlg4083.tlg001.hc:5.457|Ἀμφίβασιν δὲ καὶ ὧδε ἐπὶ βοηθείας καὶ σκέπης τέθεικεν, ὡς καὶ ἐν τῷ ὃς  Χρύσην ἀμφιβέβηκας, τῆς λέξεως ἐκ τῶν τετραπόδων ζῴων καὶ νῦν,  ὡς καὶ ἐν ἄλλοις μυρίοις, ληφθείσης, ἅπερ ἀμφιβαίνουσιν, ἤγουν ἀμφὶ τὰ  σκυμνία βαίνουσιν, ὑπερμαχοῦντα ἐκείνων. Κρατερὴ δὲ ἀμφίβασις ἡ γενναία,  ἡ βιαία, ἡ καθ’ Ὅμηρον εἰπεῖν κρείσσων. Οὕτω δὲ καὶ μετ’ ὀλίγα ὑσμίνην ἐρεῖ  κρατερήν, ὁμοίως δὲ καὶ μοῖραν κραταιήν.
urn:cts:greekLit:tlg4083.tlg001.hc:5.458|Ὅρα δὲ καὶ ὅτι τὸν  Αἴαντα τοῖς ἐπιθέτοις σεμνύνει. οὐ γὰρ κατὰ φυσικὴν κάκην ἀλλ’ ἀναγκαίαν  περιπέτειαν ἔπαθε τὴν φυγήν. Καὶ ἤρκει μὲν εἰς ἔπαινον καὶ μόνον τὸ μέγαν,  ἐπεὶ καὶ μέγας Αἴας αὐτὸς καὶ μείζων κατ’ ἐξοχὴν ἐλέγετο. πρὸς διαστολὴν  δὲ ὅμως τοῦ κατὰ βουγάϊον μεγάλου προσεπήχθησαν τὸ ἴφθιμον καὶ τὸ ἀγαυόν.
urn:cts:greekLit:tlg4083.tlg001.hc:5.459|Περὶ δὲ τοῦ χασάμενος πελεμίχθη προγέγραπται.
urn:cts:greekLit:tlg4083.tlg001.hc:5.460|Περὶ  δὲ τοῦ λάξ, ὃ καὶ ἐν Ὀδυσσείᾳ κεῖται, δηλωθήσεται που ἐν τοῖς ἑξῆς. Ὅτι  διδάσκει καὶ ἐνταῦθα ὁ ποιητὴς μὴ ἐπὶ μόνοις τοῖς ἐκ πατέρων ἀγαθοῖς ἐπαίρεσθαί τινα, ἐν δευτέρῳ τῆς ἀνδραγαθίας τὴν πατραγαθίαν τιθέμενον. τὸν γοῦν  μὴ γενναῖον Τληπόλεμον, ἐπὶ τῷ ἀνδρειοτάτῳ πατρὶ Ἡρακλεῖ μέγα φρονοῦντα,  ἱστορήσει ὑπὸ Σαρπηδόνος ἀναιρεθῆναι, ὃν ἐξευτελίζων ὡς δειλὸν καὶ ἀπειροπόλεμον ὁ Τληπόλεμός φησι
urn:cts:greekLit:tlg4083.tlg001.hc:5.461|Σαρπῆδον, Λυκίων βουληφόρε,  τίς τοι ἀνάγκη πτώσσειν, ἔνθαδ’ ἐόντι, μάχης ἀδαήμονι φωτί; λέγων καὶ  ὅτι ψευδόμενοι δέ σέ φασι Διὸς γόνον εἶναι, ἐπεί, φησί, πολὺ κείνων  ἐπιδεύεαι ἀνδρῶν, οἳ Διὸς ἐξεγένοντο ἐπὶ προτέρων ἀνθρώπων καὶ τὰ ἑξῆς.           Καὶ οὕτως ἐλέγχει ὁ ποιητὴς ἠρέμα τοὺς ἄλλως μὲν ἀγεννεῖς, ἐπὶ δὲ πατράσι  καὶ μόνοις αὐχοῦντας κἀντεῦθεν πρωτεύειν ἐθέλοντας.
urn:cts:greekLit:tlg4083.tlg001.hc:5.462|Ὅρα δὲ καὶ  τὴν τοῦ Ὁμήρου ἀμφίστομον κἀνταῦθα ῥητορικὴν καὶ τὸ οἷον εἰπεῖν ἐκείνου  ἀμφοτερόγλωσσον. Τὸν Ἡρακλέα γὰρ ἐγκωμιάζει μὲν ὁ υἱὸς ἐκείνου Τληπόλεμος, ἐν οἷς λέγει ἀλλ’ οἷόν τινά φασι βίην Ἡρακληείην εἶναι, ἐμὸν πατέρα  θρασυμέμνονα, θυμολέοντα. Ἐκτίθεται δὲ καὶ ὅπως Ἡρακλῆς ποτε ἐλθὼν  εἰς Τροίαν ἕνεκα ἵππων Λαομέδοντος ἓξ οἴῃς, ἤγουν μόναις, σὺν νηυσὶ καὶ  ἀνδράσι παυροτέροισιν Ἰλίου ἐξαλάπαξε πόλιν, χήρωσε δὲ ἀγυιάς, ὅ ἐστιν  ἐρήμους ἀνδρῶν ἐποίησε, καὶ ἑξῆς.
urn:cts:greekLit:tlg4083.tlg001.hc:5.463|Ἔνθα ὅρα ὅπως τὸ ἐχήρωσεν  οὐκ ἐπὶ λογικῶν ἢ ὅλως ἐμψύχου τινὸς τέθειται. Οὕτω καὶ ἐν Ὀδυσσείᾳ νῆσος  ἔρημος ἡ πρὸ τῶν Κυκλώπων χηρεύειν εἴρηται ἀνδρῶν. Κυρίως μέντοι χήρα  γυνὴ ἡ μετὰ θάνατον ἀνδρὸς ἢ καὶ γάμου διάλυσιν μηδενὶ συνοικοῦσα. Οὕτω  δὲ καὶ χῆρος ἀνήρ ὁ μηκέτι γυναῖκα ἔχων, ὡς ὁ γραμματικὸς Ἀριστοφάνης  φησὶ λέγων καί, ὡς χηρωστής ὁ ἀγχιστής, ὃ καὶ σημείωσαι. Καὶ οὕτω μὲν ὁ  Τληπόλεμος ὑπὲρ τοῦ πατρὸς Ἡρακλέος λαλεῖ.
urn:cts:greekLit:tlg4083.tlg001.hc:5.464|Ὁ δέ γε Σαρπηδὼν  καταψεύσασθαι μὲν τῆς Ἡρακλέους στρατηγίας ἢ ἀνδρίας οὐκ ἔχει, ἵνα μὴ  τοῖς ὡμολογημένοις ἀναισχύντως ἀντιβαίνῃ, σμικρύνει δὲ ἄλλως καὶ ἐξευτελίζει  τὸ μεγαλεῖον ἐκείνης τῆς πράξεως, λέγων Τληπόλεμ', ἤτοι κεῖνος ἀπώλεσεν  Ἴλιον ἱρὴν ἀνέρος ἀφραδίῃσιν, ἤγουν κακοβουλίαις, ἀγαυοῦ Λαομέδοντος,  ὅς ῥά μιν εὖ ἔρξαντα, ἤγουν εὐεργετήσαντα διὰ τοῦ ἀνελεῖν μὲν τὸ κῆτος,  περισώσασθαι δὲ τὴν θυγατέρα Ἡσιόνην, κακῷ ἠνίπαπε μύθῳ, ἤγουν λόγοις  ἐπέπληξεν οὐκ ἀγαθοῖς, οὐδ’ ἀπέδωχ’ ἵππους, ὧν εἵνεκα τηλόθεν ἦλθε.            Τοιαῦτα καὶ τὰ τοῦ Σαρπηδόνος, ἐν οἷς, συνελόντα εἰπεῖν, οὐ τοσοῦτον τὴν  Ἡρακλέους ἀνδρίαν αἰτίαν τοῦ τὴν Τροίαν τότε ἁλῶναι δηλοῖ, ὅσον τὴν Λαομέδοντος ἀδικίαν. Καὶ ἐχρῆν μέν, ὥς φασιν οἱ παλαιοί, τὸν Σαρπηδόνα εἰπεῖν,  ὅτι τότε ὁ Λαομέδων δικαίως πολεμούμενος ἔπαθεν, εἶτα ἐπαγαγεῖν, ὅτι σὺ  δὲ νῦν ἀδίκως πολεμῶν οὐκ ἀνύσεις. ὁ δὲ θυμῷ ἐχόμενος, ἐγκόπτει τὸν λόγον  καὶ ἀφίησιν ἀτελῆ. τάχα δὲ οὐδὲ εἶχεν εἰπεῖν τοῦτο. οὐ γὰ ἀδίκως ὑπερμαχεῖ  ὁ Τληπόλεμος τοῦ Μενελάου.
urn:cts:greekLit:tlg4083.tlg001.hc:5.465|Σημείωσαι δὲ καί, ὅτι ἐν τῷ ἐκεῖνος  ἀπώλεσεν Ἴλιον ἔοικεν ὁ Σαρπηδὼν ὀκνεῖν ἐξ ὀνόματος μνησθῆναι τοῦ  Ἡρακλέους, ἀχθόμενος ἐπὶ τοῖς ἐκείνου. Διὸ αὐτὸν μὲν οὐδ’ ὅλως ὠνόμασε,  τοῦ δὲ Λαομέδοντος μετὰ ἐπαίνου ἐμνήσθη, εἰπὼν ἀγαυὸν Λαομέδοντα.  Ἀναμνηστέον δὲ καὶ ἐνταῦθα τῶν προρρηθέντων περὶ τοῦ τὸν Ὅμηρον μὴ  μόνον τὰ πρὸ τοῦ δεκάτου ἔτους τῆς μάχης καὶ τὰ μετ’ αὐτὸ ἐνείρειν τῇ Ἰλιάδι,  ἀλλὰ καὶ ἑτέρας ἱστορίας, ὧν οὐδέν τι μέτεστι τῷ Τρωϊκῷ τούτῳ πολέμῳ.  ἰδοὺ γὰρ καὶ τὰ κατὰ Ἡρακλέα καὶ Λαομέδοντα πρὸ τούτων μὲν γέγονε τῶν  πολέμων, δεξιώτατα δὲ τοῖς νῦν πραττομένοις παρενεβλήθη ὑπὸ τοῦ ποιητοῦ.
urn:cts:greekLit:tlg4083.tlg001.hc:5.466|Σημείωσαι δὲ καὶ ὅτι διάφοροι Ἡρακλέες ἱστοροῦνται, ὡς δηλοῖ ὁ  εἰπών, ὅτι ἐν τῷ ἄλλος οὗτος Ἡρακλῆς, ὅπερ ἐπὶ Θησεῖ παροιμιωδῶς  ἐλέχθη, ἄδηλον, ἢ ἐπὶ τῷ Ἰδαίῳ Δακτύλῳ Ἡρακλεῖ ἐρρέθη ἢ τῷ τῆς Ἀλκμήνης.  Αἴλιος δὲ Διονύσιος τοῦτό φησι. Παυσανίας δὲ ἱστορεῖ, ὅτι τὸ ἄλλος οὗτος  Ἡρακλῆς παροιμία ἐστὶν ἐπὶ Θησεῖ ἢ ἑνὶ τῶν Ἰδαίων Δακτύλων, οἱ δὲ ἐπὶ τῷ  Αἰγυπτίῳ Ἡρακλεῖ, οἱ δὲ ἐπὶ τῷ τῆς Ἀλκμήνης. καὶ ὧδε μὲν ταῦτα.
urn:cts:greekLit:tlg4083.tlg001.hc:5.467|Ὁ δὲ Σαρπηδὼν ἁρπάσας οἷον τὸ μονομαχῆσαι κατὰ τοῦ ἀλαζόνος καὶ  εἰπὼν σοὶ δ’ ἐγὼ ἐνθάδε φημὶ φόνον καὶ κῆρα μέλαιναν ἐξ ἐμέθεν τεύξεσθαι,  ἐμῷ δ’ ὑπὸ δουρὶ δαμέντα εὖχος ἐμοὶ δώσειν, ψυχὴν δ’ Ἄϊδι κλυτοπώλῳ,  καὶ οὕτω μερίσειν ὡς ἐπιθανάτιόν τινα δωρεὰν ταύτην, ἐμοί τε καὶ τῷ Ἅιδῃ,  ὡς ἐμὲ μὲν εὖχος ἔχειν ἐπὶ σοί, ἐκεῖνον δὲ τὴν σὴν ψυχὴν κάτω γενομένην,  εὐθὺς ἔργου γίνεται. Καὶ Τληπόλεμος μὲν ἀνέσχετο μείλινον ἔγχος, καὶ αὐτὸς  δὲ ὁμοίως. ἀποβαίνει δὲ τὰ κατ’ αὐτούς, ὡς ἐν τοῖς ἑξῆς ἱστορεῖται. Ἰστέον  δέ, ὅτι οὐδὲν θαυμαστόν, ἐὰν Γλαῦκος μὲν καὶ Διομήδης ἐν τοῖς ἑξῆς ἀναγνωρίσαντες ἀλλήλους ξένους ἀλλήλων πατρῴους σπένδωνται, υἱὸς δὲ Διὸς καθ'  Ὅμηρον καὶ υἱωνός, ὁ Σαρπηδὼν δηλαδὴ καὶ ὁ Τληπόλεμος, μάχωνται, παρ'  οὐδὲν θέμενοι τὴν συγγένειαν. οὔτε γὰρ μιαρὸς ἐδόκει ὁ ἐν πολέμῳ θάνατος.  καὶ ἄλλως δὲ αὐτοὶ τὴν συγγένειαν ἀπηρνήσαντο.
urn:cts:greekLit:tlg4083.tlg001.hc:5.468|Εἶπε γὰρ ὁ  Τληπόλεμος ὅτι ψευδόμενοι δέ σέ φασιν υἱὸν Διός. Σημείωσαι δὲ ὡς οἱ  καυχησάμενοι οὐδὲ νῦν ἐπὶ καλοῖς ἀπαλλάττουσιν, ἀλλ’ ὁ μὲν πρότερος ἀλαζονευσάμενος ἀναιρεῖται, ὁ δὲ ἀνταλαζονευσάμενος τιτρῴσκεται μόνον.
urn:cts:greekLit:tlg4083.tlg001.hc:5.469|Ὅρα δὲ ὅσην καὶ τὸ παρὸν χωρίον πλουτεῖ χρηστομάθειαν.  ἱστορίαν τε γὰρ οὐκ ἀλλοδαπὴν παραπλέκει τοῖς Τρωϊκοῖς, διανιστῶν συνήθως  τὸν ἀκροατὴν ἐκ τῆς μονοειδοῦς ὑπτιότητος. Ἡ δὲ ἱστορία ἐστὶν ἅλωσις Τροίας  παλαιά, ἧς καὶ τὰ περιστατικὰ ἐκτίθησιν ὁ ποιητής: πρόσωπον μὲν τὸν  Ἡρακλέα, αἰτίαν δὲ τὸ μὴ τοὺς ἵππους ἀπολαβεῖν, χρόνον δὲ ἀόριστον. Φησὶ  γὰρ ὅς ποτε δεῦρ’ ἐλθών, τρόπον δὲ τῆς ἐκστρατείας τὸ ἓξ μόναις σὺν  ναυσί. καὶ τὴν ἀνδρίαν δὲ τοῦ Ἡρακλέος ἐνταῦθα ἱστορεῖ καὶ φίλιππον ἐκεῖνον  εἶναι παραδηλοῖ, καὶ ἅλωσιν ἐκείνην Τροίας τῇ νῦν ἐλπιζομένῃ συγκρίνει πάνυ  γοργῶς καὶ δείκνυσιν ἐκείνην πιθανῶς κρείττονα ἔκ τε τοῦ χρόνου, ὅτι συντομώτατα κατειργάσθη, καὶ ἐκ τοῦ λαοῦ. Ἐνταῦθα μὲν γὰρ χιλιόναυς ὁ στόλος,  ἐκεῖ δὲ ἓξ νῆες καὶ ἄνδρες παυρότεροι, ἤγουν ἁπλῶς παῦροι καὶ ὀλίγοι, ὥς που  καὶ ἀλλαχοῦ ἐγράφη, ἢ ὀλιγώτεροι τῶν ἀνηκόντων ταῖς ἓξ ναυσί. Διδάσκει δὲ  ἐνταῦθα, ὡς προερρέθη, καὶ ὅτι οὐδὲν ἡ πατραγαθία δίχα τοῦ ἀνδραγαθεῖν καὶ  ὅτι οὐκ ἀεὶ τὰ τέκνα πατρῴζουσι. ποιεῖται δὲ καὶ σύγκρισιν δύο παίδων τοῦ           Διὸς ἐξ ἐγκωμίου συγκειμένην καὶ ψόγου, καὶ τὴν ἀλαζονείαν κολάζει, ὡς καὶ  τοῦτο προείρηται. Δείκνυσι δὲ καὶ τὸ ψεῦδος οὐ πρὸς καλοῦ γίνεσθαι, οὐδὲ τὸ  τοὺς εὐεργέτας κακῶς ποιεῖν, εἴγε διὰ ταῦτα ὁ Λαομέδων τὴν Ἴλιον ὤλεσε.  Παραδηλοῖ δὲ καὶ ὡς, εἰ διὰ ψεῦδος καὶ μικρὰν ἀδικίαν ἑάλω ἡ Τροία, πολλῷ  πλέον διὰ παρασπόνδησιν ἄρτι καὶ ἀδικίαν μεγάλην, καὶ ὅτι πολλάκις διὰ  μικρὰν αἰτίαν πολλὰ γίνεται κακά, εἴγε διὰ ἵππους ἑάλω ποτὲ ἡ Τροία, ὡς  καὶ ὕστερον διὰ γυναῖκα. Καὶ ὅλως Ὁμηρικῆς πολλῆς δεινότητος καὶ ὁ τόπος  οὗτος πέπλησται.
urn:cts:greekLit:tlg4083.tlg001.hc:5.470|Σημείωσαι δὲ εἰς τὸ ἐχήρωσεν ἀγυιάς καὶ τὸ  τοῦ Γεωγράφου εἰπόντος, ὅτι Ἰλιεῖς Ἀχιλλεῖ μὲν καὶ Αἴαντι καὶ Πατρόκλῳ  καὶ Ἀντιλόχῳ ἐναγίζουσιν, Ἡρακλέα δὲ οὐ τιμῶσι, καίτοι ὁ μὲν οὐκ ἠφάνισε  τελέως τὴν Τροίαν, ἀλλὰ ἐξαλαπάξας ἐχήρωσεν ἀγυιάς. Ἡ δὲ χηρεία λειπανδρία  τίς ἐστιν, οὐ μὴν ἀφανισμός. Οὗτοι δέ, οἷς ἐναγίζουσι, τελείως αὐτὴν ἠφάνισαν.  εἰ μὴ ἄρα, φησί, διότι οὗτοι μὲν δίκαιον πόλεμον ἐξήνεγκαν, ἐκεῖνος δὲ ἄδικον  ἕνεκεν ἵππων Λαομέδοντος. Ἔχομεν οὖν καὶ ἐντεῦθεν μαρτυρίαν τοῦ περὶ  Ἡρακλέα Τρωϊκοῦ μίσους, ὃς μισοῖτο ἂν καὶ ἄλλως πρὸς Τρώων πλέον ἤπερ  οἱ Ἕλληνες, ἐπειδὴ αὐτοὶ μὲν οἷά τι μεγαλεῖον τοῖς ἐπιγόνοις τὴν Τροίαν  ἀφῆκαν περιᾴδεσθαι μόγις ὀψέ ποτε καὶ μετὰ πολλῶν ἡρώων θανάτους  αὐτῆς περιγενόμενοι, ὁ δὲ αὐτοβοεὶ τὴν τοσαύτην ἑλὼν ἐξηθέρισεν. Ὄντων δὴ  καὶ τούτων ἐν τούτοις τὰ κατὰ μέρος τοῦ ῥηθέντος χωρίου διάκειται οὕτω.
urn:cts:greekLit:tlg4083.tlg001.hc:5.471|Τὸ Σαρπῆδον, Λυκίων βουληφόρε, τίς τοι ἀνάγκη πτώσσειν ἐνθάδε  δύναται μὲν γράφεσθαι καὶ Σαρπηδών ὀξυτόνως, ἀρέσκει δὲ τοῖς παλαιοῖς  προπερισπᾶν αὐτό. Ἔστι γὰρ εὐθεῖα ὁ Σαρπηδών ὀξυτόνως καὶ ἑτέρα Αἰολικὴ  ἴσωσ ὁ Σαρπήδων παροξυτόνως. διφορεῖται γὰρ τὸ ὄνομα, καὶ τοῦ μὲν ἡ  γενικὴ Σαρπηδόνος ὡς ἀηδόνος καὶ ἡ κλητικὴ ὁμόφωνος τῇ εὐθείᾳ τῷ κανόνι  τῶν εἰς δων ὀξυτόνων, τοῦ δὲ ἡ κλίσις Σαρπήδοντος ὡς λέοντος καὶ ἡ κλητικὴ  ἀποβολῇ τῆς ληγούσης Σαρπῆδον προπερισπωμένως μετὰ συστολῆς τῆς  ληγούσης. Καὶ πολλαχοῦ ἡ τοιαύτη κλίσις εὑρεθήσεται παρὰ τῷ ποιητῇ.           Τὸ δὲ βουληφόρε ὑποκρύπτει σκῶμμά τι, ὡς δῆθεν μὴ ἀνδρείου τοῦ Σαρπηδόνος  ὄντος ἀλλὰ μόνον βουλευτοῦ. Διὸ καὶ ὑποκατιὼν ἀδαήμονα μάχης αὐτὸν λέγει,  καὶ ἀντὶ τοῦ τίς ἀνάγκη ἐνταῦθά σε εἶναι; τις τοι ἀνάγκη, φησί, πτώσσειν  ἐνθάδε, τὸ διατρίβειν εἰς τὸ πτώσσειν μεταλαβών, ὡς καὶ ἀλλαχοῦ ἐνθάδε  ἔρρων φησὶν ἀντὶ τοῦ ἐπὶ φθορᾷ διατρίβων. Τὸ δὲ τίς τοι ἀνάγκη  φανερῶς δηλοῖ μὴ ἀναγκαστὸν ἀλλ’ ἑκούσιον εἶναι τὸν Σαρπηδόνα σύμμαχον  τοῖς Τρωσίν. Ἰστέον δὲ καὶ ὅτι ἐπὶ παντὸς ἀνάνδρου, μάτην παρόντος τῇ  μάχῃ, δύναται λέγεσθαι τὸ τίς τοι ἀνάγκη πτώσσειν ἐνθάδ’ ἐόντι, μάχης  ἀδαήμονι φωτί, ὃ καὶ κατὰ αἰτιατικὴν πτῶσιν λεχθὲν ἀσολοίκιστόν ἐστι διὰ  τὸ πτώσσειν, ἵνα ἦν τίς σοι ἀνάγκη πτώσσειν σε ὧδε ἀπόλεμον ὄντα. Καὶ  ὅρα ὅτι οὐ λέγει πτήσσειν ἀλλὰ πτώσσειν, ἐξ οὗ καὶ τὸ πτωσκάζειν καὶ  πτώξ λαγῳός. Καὶ σημείωσαι τὸ σφοδρὸν καὶ καταφορικὸν τῆς λέξεως.
urn:cts:greekLit:tlg4083.tlg001.hc:5.472|Πρὸς δὲ τὸν μάτην ἐξισούμενον παλαιοῖς ἀγαθοῖς ἀνδράσι παρῳδήσας  μικρὸν εἴπῃ ἄν τις τό: ψευδόμενοι δέ σέ φασι τοιόνδε τινὰ εἶναι, ἐπεὶ πολλὸν  κείνων ἐπιδεύεαι ἀνδρῶν, οἳ τοιοίδε ἐγένοντο ἐπὶ προτέρων ἀνθρώπων.
urn:cts:greekLit:tlg4083.tlg001.hc:5.473|Τὸ δὲ ἀλλ’ οἷόν τινά φασιν εἶναι ἐμὸν πατέρα θρασυμέμνονα, θυμολέοντα υἱὸς ἂν εἴπῃ, σεμνυνόμενος ἐπὶ πατρὶ ἀνδρείῳ ἀποιχομένῳ. Ἐνταῦθα  δὲ σημείωσαι καὶ ὅτι τὸ θρασυμέμνων, ἤγουν θρασὺς καὶ μένων, σύνθεσίς ἐστι  τοῦ μένος καὶ θάρσος, ὃ φθάσας εἶπεν ἐπὶ τοῦ Διομήδους, καὶ ὅτι τὸ θρασύς  ἐνταῦθα οὐ ψόγον ἔχει, ἀλλ’ ἴσον ἐστὶ τῷ θαρραλέος. Ἡ δὲ ἀνάγνωσις τοῦ  θρασυμέμνων ὡς τὸ Ἀγαμέμνων. Δῆλον δ’ ἐκ τούτων ὡς καὶ τὸ ἁπλοῦν ὁ  μέμνων, καθὰ καὶ ὁ μένων, ἀνδρείους ὑποδηλοῦσι.
urn:cts:greekLit:tlg4083.tlg001.hc:5.474|Τὸ δὲ βίη Ἡρακληείη κεῖται καὶ ἐν τῇ Βοιωτίᾳ, καὶ ἐγράφη περὶ αὐτοῦ ἐκεῖ, ἔνθα κεῖται            καὶ σχῆμα καινοπρεπές, ὅμοιον τῷ ψυχὴ Τειρεσίου χρύσεον σκῆπτρον ἔχων.  Τοιοῦτον γὰρ καὶ ἐκεῖσε τὸ βίη Ἡρακληείη πέρσας πόλεις, ἤγουν Ἡρακλῆς  πορθήσας, ἵνα καὶ αὐτόθι μὴ πρὸς τὸ ῥητὸν θῆλυ ἀλλὰ πρὸς τὸ νοητὸν ἄρρεν  ἡ σύνταξις γένηται. Ὅμοιον δὴ κἀνταῦθα τὸ ἀλλ’ οἷόν τινά φασι βίην Ἡρακληείην εἶναι. τὸ μὲν γὰρ εὐθὺ καὶ κοινὸν ἦν εἰπεῖν: ἀλλ’ οἵαν τινά φασι τὴν  Ἡρακλέος εἶναι βίαν, ὁ δὲ πρὸς τὸ νοητόν, ἤγουν πρὸς τὸν Ἡρακλῆν, ἀποτεινάμενος ἔφη τὸ ἀλλ’ οἷόν τινα. Εἰ μὴ ἄρα θηλυκοῦ γένους ἐστὶ τὸ οἷον  Ἀττικῶς. Τὸ δὲ φασί περίφημον καὶ ὡς εἰπεῖν περίφαντον εἶναι τὸν Ἡρακλέα  δηλοῖ.
urn:cts:greekLit:tlg4083.tlg001.hc:5.475|Ἰστέον δὲ καὶ ὡς ἐν μέσῳ τῶν τοῦ Τληπολέμου λόγων  κεῖται ψόγος ἐπὶ δειλίᾳ στρατηγοῦ τὸ σοὶ δὲ κακὸς μὲν θυμός, ἀποφθινύθουσι  δὲ λαοί. Τὸ δὲ ἐφεξῆς ἀπειλητικόν ἐστι κατὰ βοηθοῦ ἀλυσιτελοῦς παρῳδηθέν,  οἷον οὐδέ τί σε τοῖς δεῖνα ὀί̈ομαι ἄλκαρ ἔσεσθαι, οὐδ’ εἰ μάλα καρτερός  ἐσσι.
urn:cts:greekLit:tlg4083.tlg001.hc:5.476|Εἶτα ὅρα ὅτι πολλαχοῦ φιλοτίμως ἔχων εἰς τὸ φράζειν ὁ  ποιητὴς ποιεῖ αὐτὸ καὶ ἐνταῦθα, τὸ ἀποθανεῖν διὰ μὲν τοῦ Γλαύκου εἰπὼν  πύλας Ἀί̈δαο περήσειν, διὰ δὲ Σαρπηδόνος ψυχὴν Ἄϊδι δοῦναι. Ἰστέον δὲ καὶ  ὅτι τὸ πύλας Ἅιδου περήσειν, ἤγουν εἰς Ἅιδην ἀπελθεῖν, μύθου ἤρτηται  τοῦ πέραν περὶ τὰ τοῦ Ὠκεανοῦ ἑσπέρια πλάττοντος εἶναι τὸν Ἅιδην, ὡς καὶ  ἐν τῇ Ὀδυσσείᾳ φαίνεται.
urn:cts:greekLit:tlg4083.tlg001.hc:5.477|Τὸ δὲ ἀπέδωκε τὸ χρεωστικῶς δοῦναι δηλοῖ.
urn:cts:greekLit:tlg4083.tlg001.hc:5.478|Τοῦ δὲ κλυτοπώλου ἡ εὐθεῖα ἔοικε προπαροξύνεσθαι κατὰ τὸ εὔπωλος.  Ἔστι δὲ τοιοῦτος Ἅιδης, οὗ κλυτὴ ἡ ἐπιπώλησις, ἤτοι ἔφοδος. μηνύουσι γὰρ  τοὺς θανόντας οἱ ἐπ’ αὐτοῖς θρῆνοι. ἢ ὁ κλυτοὺς ἔχων ἵππους. πανταχοῦ γὰρ  οἶδε φθάνειν ὁ θάνατος. Εἰκασθείη δ’ ἄν ποτε κλυτοπώλῳ Ἅιδῃ ἀστείως καὶ ὁ  δι’ ἱπποτροφίας ἐπιτρίβων τινάς. Τὸ δὲ ἀνέσχετο ἔγχος Ὁμήρῳ ἀρέσκει           παθητικῶς λεχθέν, ἡ δὲ κοινὴ χρῆσις ἀνέσχε χεῖρά φησι καὶ ἔγχος καὶ τὰ ὅμοια.  Λέγει δὲ καὶ μετοχὴν παθητικὴν ἀνασχόμενος. δῆλον δὲ ὡς οἶδε καὶ τὰ  ἐνεργητικά, ἤγουν τὸ ἀνέσχε καὶ τὸ ἀνασχών.
urn:cts:greekLit:tlg4083.tlg001.hc:5.479|Ὅτι ἁμαρτῇ, τουτέστιν  ὁμοῦ, ὅ τε Σαρπηδὼν καὶ ὁ Τληπόλεμος ἀφῆκαν δούρατα μακρὰ κατ’ ἀλλήλων,  καὶ ὁ μὲν αὐχένα μέσον βληθεὶς τέθνηκε,
urn:cts:greekLit:tlg4083.tlg001.hc:5.480|Σαρπηδὼν δὲ μηρὸν  ἀριστερὸν βάλλεται καὶ ἡ αἰχμὴ τῷ ὀστέῳ ἐγχρίμπτεται, οὐ θνῄσκει δέ, ἀλλὰ  δῖοι ἑταῖροι ἐξέφερον αὐτὸν πολέμοιο, ταμιευόμενον ἀλλαχοῦ εἰς ἀναίρεσιν τῷ  Πατρόκλῳ. Διό φησι πατὴρ δ’ ἐπὶ λοιγὸν ἄμυνε. βάρυνε δέ, φησίν, αὐτὸν  δόρυ μακρὸν ἑλκόμενον. οὐ γάρ τις ἐπεφράσατο οὐδ’ ἐνόησε μηροῦ ἐξελκῦσαι  αὐτό, ὄφρ’ ἐπιβαίη, σπευδόντων, τουτέστιν ὀρθὸς σταίη, τοῖον γὰρ ἔχον  πόνον ἀμφιέποντες. Καὶ σημείωσαι ὅπως ἡ σπουδὴ καὶ ἀγωνία ἐκκρούει τινὰς  τοῦ δέοντος. Ἰστέον δὲ ὅτι τὸ ἁμαρτῇ, ὃ γίνεται ἀπὸ τοῦ ἅμα καὶ τοῦ ἀρτῶ, ἡ  μὲν συνήθεια περισπᾷ, ὡς τὸ εἰκῇ, πολλαχῇ, καὶ ὅσα τοιαῦτα, ἐν οἷς καὶ τὸ  ἡσυχῇ, καὶ βῆ — ὄνομα φωνῆς προβάτου ὀνοματοποιηθέν, ὡς καὶ ἀλλαχοῦ  δηλοῦται — , Ἀρίσταρχος δὲ ὀξύνει, ὡς ἐν τοῖς Ἀπίωνος καὶ Ἡροδώρου  φέρεται, λέγων ἐκ τοῦ ἁμαρτήδην συγκοπῆναι αὐτό. Ἰστέον δὲ ὡς, εἰ καὶ  ὁμαρτῇ τὸ ῥηθὲν ἐπίρρημα γράφεται κατά τινα τῶν ἀντιγράφων, ἔχεται λόγου  διὰ τὸ καὶ τὸ ἀκολουθεῖν ἁμαρτεῖν τε λέγεσθαι διὰ τοῦ α καὶ ὁμαρτεῖν διὰ τοῦ ο ἐκ τῆς αὐτῆς ἐτυμολογίας τῷ ἐπιρρήματι, ὡς ἔστι γνῶναι καὶ αὐτὸ ἐκ τῶν  παλαιῶν.
urn:cts:greekLit:tlg4083.tlg001.hc:5.481|Ὅρα δὲ καὶ ἐνταῦθα τὸ ἐξέφερον, ἤτοι φοράδην ἀπῆγον, τὸν  Τληπόλεμον καὶ τὸν Σαρπηδόνα.
urn:cts:greekLit:tlg4083.tlg001.hc:5.482|Τὸ δὲ οὐκ ἐπεφράσατο οὐδ’ ἐνόησε  δοκοῦσι διαφορὰν ἔχειν τινά. Ἐπιφράσασθαι μὲν γὰρ τὸ βουλεύσασθαι καὶ  χρόνον τινὰ τρῖψαι τῇ καταλήψει, νοῆσαι δὲ τὸ δίχα βουλῆς ἀχρόνως οἷον τὸ  δέον καταλαβεῖν, οἷον νόησε δὲ δῖος Ὀδυσσεύς, ὃ μετ’ ὀλίγα ὀξὺ νόησε  φησὶν ἐπὶ Ἕκτορος. Ἢ καὶ ἄλλως διαφέρει τὸ νοῆσαι τοῦ ἐπιφράσασθαι ᾧ  λόγῳ καὶ Προμηθεὺς καὶ Ἐπιμηθεύς, ὡς προηγεῖσθαι μὲν τὸ νοῆσαι, δευτερεύειν δὲ τὸ ἐπιφράσασθαι, εἰ καὶ ὁ ποιητὴς ἄλλως κατὰ ὑστερολογίαν ἐσχημάτισεν.
urn:cts:greekLit:tlg4083.tlg001.hc:5.483|Ἐν δὲ τοῖς εἰρημένοις καὶ τὸ τάχος τῶν ἀφεθέντων δοράτων  ἐμφαίνων οὐχ’ ἁπλῶς κινηθῆναι αὐτὰ εἶπεν, ἀλλὰ συντόνως, ὡσεὶ καὶ ἄημα, ὅ  ἐστι πνεῦμα. οὗ θέμα τὸ ἄω, οὗ παράγωγον τὸ ἀί̈σσω. Ἔφη γὰρ τῶν μὲν  ἁμαρτῇ δούρατα μακρὰ ἐκ χειρῶν ἤϊξαν, ὡσεὶ καὶ ἀκόντων ἐκείνων ἐξώρμησαν οἷά τινα ἔμψυχα. Οὕτω δὲ ὑποκαταβὰς ἔφη ὡς ἐπὶ ἐμψύχου τὸ αἰχμὴ  δὲ διέσσυτο μαιμώωσα, ὅπερ ἐπὶ Ὀδυσσέως μετ’ ὀλίγα κυριολεκτῶν ἐρεῖ  ἐν τῷ μαίμησε δέ οἱ φίλον ἦτορ. Ψυχοῖ γὰρ οἷον αὐτονόμως πολλαχοῦ τὰ  βέλη ὁ ποιητής, ὅτ’ ἂν ἐνθέρμως καὶ μετὰ συντονίας πέμπωνται.
urn:cts:greekLit:tlg4083.tlg001.hc:5.484|Ὅτι Ὀδυσσεὺς ἀλλαχοῦ μὲν τλήμων ὑπὸ τοῦ ποιητοῦ ὀνομάζεται, ἐνταῦθα δὲ  τλήμονα θυμὸν ἔχειν λέγεται, ὃ καὶ αὐτὸς ἐκεῖνος δηλοῖ ἐν τῷ τέτλαθι, κραδίη,  καὶ κύντερον ἄλλο ποτ’ ἔτλης. ἐξ οὗπερ ἄλλοι τὸν τλησικάρδιον συντεθείκασι.  Σημείωσαι δὲ ὅτι κυρίως μὲν τλήμων ὁ εὔτολμος, ὡς καὶ Ἄτλας ὁ οἱονεὶ            πολύτλας, Τραγικοὶ δὲ ἐπὶ δυστυχοῦς τὴν λέξιν τιθέασιν, ὡς καὶ τὸ τάλας.
urn:cts:greekLit:tlg4083.tlg001.hc:5.485|Φράζει δ’ ἐνταῦθα ὁ ποιητὴς οὕτω νόησε δὲ δῖος Ὀδυσσεύς,  τλήμονα θυμὸν ἔχων, μαίμησε δέ οἱ φίλον ἦτορ, μερμήριξε δέ καὶ ἑξῆς. Ταῦτα  δὲ ἀνδρείῳ βουλευτῇ οἰκεῖά εἰσιν, ἐν οἷς τὸ μερμήριξε διασαφητικόν ἐστι  τοῦ μαίμησε δέ οἱ φίλον ἦτορ. Ἐνθυμητέον δ’ ἐνταῦθα καὶ ὅτι τὸ ἔχειν καὶ  τὸ τλῆναι τὴν γεωργικὴν ἐχέτλην συντίθησιν, ἣν δηλαδὴ ὁ ἔχων τάλας τὸν  βίον ἐστίν, ἢ καί, ἄλλως εἰπεῖν, τλήμων διὰ τὸ ἐργατικόν.
urn:cts:greekLit:tlg4083.tlg001.hc:5.486|Ὅτι  πολλαχοῦ ὁ ποιητὴς τὴν τοῦ λόγου προθεωρίαν ἑτέροις δῆθεν ἀνατιθείς, ποιεῖ  οὕτω καὶ ἐνταῦθα, καὶ σκοπῶν αὐτός, ποῖον ἂν εἴη κάλλιον, ἆρά γε τὸ ποιῆσαι  τὸν Ὀδυσσέα ἐπιτρέχοντα τῷ Σαρπηδόνι ἢ κατὰ τῶν Λυκίων ἀνδραγαθοῦντα,  κρίνει διὰ τῆς ῥητορικῆς Ἀθηνᾶς, ἤτοι τῆς κατ’ αὐτὸν δεινότητος, κάλλιον  τοῦτο εἶναι. Τὸ γὰρ ἐπιδραμεῖν τῷ Σαρπηδόνι ἀλυσιτελές. οὐ γὰρ μόρσιμον  ἦν, φησί, θανεῖν ἐκεῖνον ὑπὸ τῷ Ὀδυσσεῖ. Καὶ οὕτω σκοπήσας αὐτὸς καὶ  ἐπικρίνας ἐν σχήματι καταστάσεως καὶ προεκθέσεως, εἶτα πλάττει τὸν Ὀδυσσέα σκοποῦντα, ἢ προτέρω, ἤγουν προσωτέρω, περαιτέρω, διώκοι τὸν Σαρπηδόνα, ἢ πλεόνων Λυκίων ἀπὸ θυμὸν ἕλοιτο.
urn:cts:greekLit:tlg4083.tlg001.hc:5.487|Καὶ λέγει, ὅτι ἡ Ἀθηνᾶ,  τουτέστιν ἡ ἐν τῷ Ὀδυσσεῖ φρόνησις, κατὰ πληθὺν Λυκίων τράπεν, ἤγουν  ἔτρεψε, τὸν τοῦ Ὀδυσσέως θυμόν, οἷς καὶ ἐμπεσὼν ἀναιρεῖ Κοίρανόν τέ τινα  καὶ Ἀλάστορα Χρόμιόν τε Ἄλκανδρόν τε καὶ Ἅλιον καὶ Νοήμονα καὶ Πρύτανιν. Καὶ ὅρα ὡς τὸ κοίρανος καὶ ἀλάστωρ καὶ νοήμων καὶ πρύτανις τὰ προσηγορικὰ εἰς κύρια ἐχρησίμευσαν τῷ ποιητῇ, καὶ ὅτι συντόμως ἐπιδραμὼν  δυσὶ στίχοις ἑπτὰ κύρια ἐμπεριέλαβε. κατωτέρω μέντοι ἐπὶ Ἕκτορος τρισὶ  στίχοις ἓξ κύρια ἐντίθησιν ἀνὰ δύο ἐν ἑκάστῳ στίχῳ διὰ τὸ καὶ ἐπιθέτοις ἐκεῖ  κοσμεῖν σεμνότερον τοὺς πίπτοντας Ἕλληνας.
urn:cts:greekLit:tlg4083.tlg001.hc:5.488|Ἐν δὲ τῷ πλεόνων  Λυκίων θυμόν πλέονας τὴν πληθὺν λέγει. ἐπάγει οὖν κατὰ πληθὺν Λυκίων.  Τοῦτο δὲ πρὸς ἀντιδιαστολὴν τοῦ ἑνός, τοῦ Σαρπηδόνος, ὥστε ἐκ τούτου           νοητέον ληφθῆναι τὸ τὸν μέγαν μὲν ἕνα λέγεσθαι, πολλοὺς δὲ καὶ πληθὺν τὸν  χυδαῖον λαόν. Εἰ δὲ καὶ τοὺς ἀποιχομένους πλείονάς φαμεν, οἷον ἐκινδύνευσα  παρὰ τοὺς πλείονας ἀπελθεῖν, ἤγουν θανεῖν, εἴη ἂν καὶ αὐτὸ ἐξ Ὁμήρου  ἀποσυληθέν.
urn:cts:greekLit:tlg4083.tlg001.hc:5.489|Σημείωσαι δὲ καὶ ὅτι ἐν τῷ χωρίῳ τούτῳ τὸ μὲν  Χρομίος κύριον παροξύνουσιν οἱ παλαιοί, τὸ δὲ Ἅλιος προπαροξύνουσι,  λέγοντες ὅτι, κἂν ἐπὶ κυρίων παροξύνεται τὰ τριβράχεα, ὡς καὶ ἀλλαχοῦ  ἐρρέθη, οἷον Δολίος, Τυχίος, Χρομίος, ἀλλὰ σημειώδη τὸ Ἅλιος, Ξένιος,  Ἄνιος καὶ Κρόνιος, κύρια μὲν ὄντα καὶ τριβράχεα, προπαροξυνόμενα δέ. τινὲς  δὲ καὶ τὸ Ἅλιος κύριον ἐνταῦθα παροξύνουσι.
urn:cts:greekLit:tlg4083.tlg001.hc:5.490|Ὅτι ἀνδρείων  στρατηγῶν τὸ καί νύ κ’ ἔτι πλέονας κτάνε δῖος ὁ δεῖνα, εἰ μὴ ἂρ ὀξὺ νόησε  μέγας κορυθαίολος δεῖνα. βῆ δὲ διὰ προμάχων κεκορυθμένος αἴθοπι χαλκῷ  δεῖμα φέρων καὶ τὰ ἑξῆς. Ἐν οἷς καὶ σχῆμα κεῖται ἀντίθετον ἐπὶ Ἕκτορι τὸ  δεῖμα φέρων Δαναοῖσι: χάρη δ’ ἄρα οἱ προσιόντι Σαρπηδών. λέγει γὰρ ὅτι  φόβον μὲν Ἀχαιοῖς, χαρὰν δὲ τῷ Σαρπηδόνι ἐνεποίησεν ἡ τοῦ Ἕκτορος ὁδός.  Ἐσχημάτισται δέ πως καὶ καινότερον. ἦν γὰρ ἄλλως τὸ ἀκόλουθον εἰπεῖν:  δεῖμα φέρων Δαναοῖς, χαρὰν δὲ τῷ Σαρπηδόνι. Τοιοῦτον καὶ πρὸ μικροῦ περὶ  Ἐνυοῦς καὶ Ἄρεος τὸ ἣ μὲν ἔχουσα κυδοιμόν, Ἄρης δὲ ἔγχος ἐνώμα. καὶ  ἐκεῖ γὰρ ἡ σύνταξις ἀπὸ μετοχῆς εἰς ῥῆμα μετέπεσεν.
urn:cts:greekLit:tlg4083.tlg001.hc:5.491|Ὅτι κεί–  μενος ὁ Σαρπηδὼν λέγει πρὸς τὸν Ἕκτορα μὴ δή με ἕλωρ Δαναοῖσιν ἐάσῃς  κεῖσθαι, ἀλλ’ ἐπάμυνον. ἔπειτά με καὶ λίποι αἰών, ἤγουν ἡ ζωή, ἐν πόλει ὑμετέρῃ, ἐπεὶ οὐκ ἂρ ἔμελλον ἔγωγε νοστήσας οἶκόνδε φίλην ἐς πατρίδα γαῖαν  εὐφρανέειν ἄλοχόν τε φίλην καὶ νήπιον υἱόν. Οἶκτον δὲ πολὺν ἔχει ὁ λόγος,  ὀρφανίαν φράζων παιδὸς καὶ χηρείαν γυναικὸς καὶ τάφον ἐπ’ ἀλλοδαπῆς.
urn:cts:greekLit:tlg4083.tlg001.hc:5.492|Διὸ καὶ Ὅμηρος ἐπεσημειώσατο ὀλοφυδνὸν ἔπος εἶναι τὸ τοιοῦτον.  Καὶ ὅρα οἷα ἔτυχεν αὐτῷ τὰ τοῦ πράγματος. ὁ γὰρ πρὸ μικροῦ πολὺς καὶ  μακρὰ ὀνειδίζων τὸν Ἕκτορα ἐνταῦθα οἰκτρὸς ἱκέτης αὐτοῦ γίνεται, ὁ δὲ οὐκ  ἐγκοτεῖ, ἀλλὰ ἐλεεῖ ἄνθρωπον, ἐν δευτέρῳ τῆς τῶν Τρώων συμμαχίας τὰ  φίλτατα θέμενον, καὶ οὕτως ἐπαμύνειν σπεύδει, ὡς διὰ τὸ τάχος μηδὲ προσειπεῖν τὸν Σαρπηδόνα, ἵνα μὴ λάθῃ ἐν τῷ ὁμιλεῖν προηκάμενος τὸν καιρόν.  Φησὶ γὰρ ὁ ποιητὴς
urn:cts:greekLit:tlg4083.tlg001.hc:5.493|τὸν δ’ οὔ τι προσέφη Ἕκτωρ, ἀλλὰ παρήϊξε  λελιημένος, ὄφρα τάχιστα ὤσαιτο Ἀργείους. Καὶ ὅρα κἀνταῦθα σιγὴν ἔλλογον διὰ σπουδήν.
urn:cts:greekLit:tlg4083.tlg001.hc:5.494|Σημείωσαι δὲ καὶ ὅτι οὐ τὸ θανεῖν τὸν Σαρπηδόνα  λυπεῖ, ἀλλὰ τὸ ἀνεκδίκητον κεῖσθαι καὶ ἀβοήθητον. Διὸ λέγει ἐπάμυνον, ἔπειτά  με καὶ λίποι αἰών, περὶ οὗ προείρηται. τοῦτο δὲ εἴποι ἂν ὁ θερμῶς προκαλούμενός τινα εἰς βοήθειαν.
urn:cts:greekLit:tlg4083.tlg001.hc:5.495|Ἰστέον δὲ ὅτι τοῦ ὀλοφυδνόν προϋπόκειται  θέμα τὸ ὀλοφύζω, ὅμοιον τῷ ὀλολύζω, ἵνα ὡς παίζω παιδνόν, οὕτως ᾖ καὶ  ὀλοφύζω ὀλοφυδνόν, καὶ ὥσπερ ὀλολύζω ὀλολυγών, τρύζω τρυγών, οὕτω καὶ  ὀλοφύζω ὀλοφυγδών, ὡς τὸ ὀλοφυγδόνα φύσεις. Εἰ δὲ καὶ τὸ ἔθνος οἱ Ὀλοφύξιοι ἐκ τοῦ τοιούτου παράγεται ῥήματος, ἀφ’ ὧν παίζει τοὺς Ὀτοτυξίους ὁ  Κωμικός, οὐκ ἔστι στερεῶς εἰπεῖν. Πόλις δέ, φασί, Θρᾳκικὴ περὶ Ἄθων  Ὀλόφυξος, ἀφ’ ἧς ἱστορεῖταί τις Ἡρόδοτος, γράψας περὶ Νυμφῶν.
urn:cts:greekLit:tlg4083.tlg001.hc:5.496|Τὸ δὲ λελιημένος ὡς τὸ τετιημένος. ποιητικὰ δὲ ἄμφω, οὐ μήν ποτε πεζά.
urn:cts:greekLit:tlg4083.tlg001.hc:5.497|Ὅτι τὸ πολλοὺς φονεῦσαι περιφράζων, πολέων θυμὸν ἀφελέσθαι φησίν.
urn:cts:greekLit:tlg4083.tlg001.hc:5.498|Ὅτι οἱ παλαιοὶ διὰ τὸ τὸν Δία, ἤγουν τὸν ἀέρα, ζωῆς εἶναι αἴτιον,            τοιοῦτον δὲ καὶ τὴν δρῦν πάλαι ποτὲ χρηματίσαι, ὅτε οἱ ἄνθρωποι δρυκάρποις  ἀπετρέφοντο. Διὸ καὶ φηγός ἡ δρῦς λέγεται, παρὰ τὸ φαγεῖν. Διὰ τοίνυν  ταῦτα τῷ Διὶ̈ τὴν δρῦν ἀνιέρωσαν, τὸ ζωοτρόφον φυτὸν τῷ ζωογόνῳ. Ἦν  τοίνυν καὶ πρὸ τῆς Τροίας δρῦς ἱερὰ τῷ Διί̈, ὡς καὶ ἀλλαχοῦ δηλοῦται, ὑφ’ ᾗ  διὰ τὴν σκιὰν καθίζουσι νῦν οἱ Λύκιοι τὸν τοῦ Διὸς Σαρπηδόνα. ἣν καὶ περικαλλέα λέγει φηγόν, διότι, ὡς εἰκός, ἀθιγὴς ἦν, ὡς οἷά τις τεμενία καὶ διὰ τοῦτο  ἀμφιλαφὴς καὶ ἀμφιθαλής, ὡς μηδενὸς ἐκεῖθεν τολμῶντος δρέπεσθαι. Οὐ  μόνον δὲ διὰ σκιὰν ὑπὸ τῇ δρυὶ̈ τὸν Σαρπηδόνα καθίζουσιν, ἀλλὰ καὶ ὡς εἰς  ἱερόν τινα τόπον, καθὰ καὶ τὸν Αἰνείαν ἐν τῷ τοῦ Ἀπόλλωνος ἀδύτῳ. Ἐνταῦθα  δὲ ὅρα καὶ τὸ ὑπὸ Διὸς φηγῷ. τὴν γὰρ ὑπό πρόθεσιν καὶ νῦν δοτικῇ συνέταξεν.
urn:cts:greekLit:tlg4083.tlg001.hc:5.499|Ὅτι ἐν τῷ ἐκ δ’ ἄρα μηροῦ δόρυ μείλινον ὦσε θύραζε ἁπλοϊκῶς  εἶπε τὸ θύραζε ἀντὶ τοῦ ἔξω, ὥς που καὶ ἰχθὺς ἐκ θαλάττης ῥίπτεται θύραζε ἤτοι  ἔξω. Ὅρα δὲ τὸ ὦσεν οὐκ ἐπὶ τῆς συνήθους τεθὲν σημασίας, ἤγουν τῆς ἐκ τῶν  κάτω ἐπὶ τὰ ἄνω κινήσεως, ἀλλὰ ληφθὲν ἀντὶ τοῦ ἐξήγαγε, μετὰ τῆς ἐξ μέντοι  προθέσεως, ἵνα ᾖ τὸ ἐντελὲς ἐξῶσεν, ᾧ ἐναντίον τὸ προῶσε καὶ διῶσεν.
urn:cts:greekLit:tlg4083.tlg001.hc:5.500|Ὅτι ἐξελκυσθέντος τοῦ δόρατος ἐκ τοῦ μηροῦ τοῦ Σαρπηδόνος ἔλιπεν αὐτὸν  ἡ ψυχή, ὅπερ ἐστὶ νῦν οὐ θανεῖν, ἀλλὰ λειποψυχῆσαι, ὃ καὶ λειποθυμεῖν συνθέτως  φαμέν. Εἶτα διασαφῶν ἐπάγει κατὰ δ’ ὀφθαλμῶν κέχυτ’ ἀχλύς. αὖθις δ'           ἀμπνύνθη, ἤγουν ἀνέπνευσεν ἀναλαβὼν ἑαυτόν, περὶ δὲ πνοιή, φησί, Βορέαο  ζώγρει ἐπιπνείουσα κακῶς κεκαφηότα θυμόν. Καὶ σημείωσαι ἔπαινον τοῦ  Βορρᾶ. Ὁ μὲν γὰρ ἐν τοῖς τοιούτοις πυκνοῖ τὴν τῆς σαρκὸς ἐπιφάνειαν καὶ  οὕτως ἔσω ἀντιπεριϊστᾷ τὸ θερμόν, ὁ δὲ Νότος διάπνοιαν ἐργαζόμενος εὔοδα τὰ  τῆς λειποψυχίας ποιεῖ, ὅθεν καὶ εἰς νόσον ὁ Νότος παραλαλεῖσθαι δοκεῖ, ὡς  εἶναι μὴ ἀφυὲς εἰπεῖν τὴν νόσον εἰς Νότον ἀττικίζεσθαι.
urn:cts:greekLit:tlg4083.tlg001.hc:5.501|Ὅρα δὲ τὸ  ἐζώγρει ἐνταῦθα ἀντὶ τοῦ ἀνεζωπύρει ἀγείρουσα τὴν ζωήν. ἀλλαχοῦ δὲ ζωγρεῖν  λέγει τὸ ζῶντάς τινας ἀγρεύειν αἰχμαλωσίας νόμῳ. ἐκ δὲ τοῦ τοιούτου καὶ τὸ  ζωγρεῖον παρῆκται, λέξις εἰς ῥητορείαν ἀγαθή. Τὸ δὲ ἐζώγρει θυμόν ἀλλαχοῦ  συνθέτως θυμηγερέειν φησί.
urn:cts:greekLit:tlg4083.tlg001.hc:5.502|Τὸ δὲ κατ’ ὀφθαλμῶν κέχυτ’ ἀχλύς  πρὸ ὀλίγου ἄλλως ἔφρασεν, εἰπὼν κατ’ ὀφθαλμῶν ἐρεβεννὴ νὺξ ἐκάλυψε.
urn:cts:greekLit:tlg4083.tlg001.hc:5.503|Τοῦ δὲ ἀμπνύνθη πρωτότυπον τὸ πνύω, ἐξ οὗ καὶ ὁ πεπνυμένος.  Αὐτοῦ δὲ προϋπάρχει τὸ πνέω πνῶ, ἵνα ᾖ ὡς θῶ θύω, ῥῶ ῥύω, οὕτω πνῶ πνύω,  ἐξ οὗ κατὰ πλεονασμὸν καὶ τὸ πινύω, ὅθεν πινυτός ὁ συνετός. Ἐκ δὲ τοῦ πινύω  κινεῖται τὸ πινύσσω, ὅ ἐστι συνετίζω, οὗ στέρησις ἀπινύσσειν, τὸ ἀσυνετεῖν ἤτοι ἀφραίνειν.
urn:cts:greekLit:tlg4083.tlg001.hc:5.504|Τοῦ δὲ κεκαφηότα, ὅ ἐστιν ἐκπεπνευκότα, πρόεστι  τὸ κάπτω ἢ κάπω, ἐξ οὗ καὶ κῆπος καὶ κάπη, ἡ καταπνεομένη τοῖς περὶ αὐτὴν  ἀλόγοις. Ἐκεῖθεν παρακείμενος κέκαφα, ὃς ἀναβὰς εἰς ἐνεστῶτα γίνεται καφῶ  καφήσω, οὗ μετοχὴ Ἰωνικὴ διὰ τοῦ η κεκαφηώς, ὃ ἀντίθετόν ἐστι πρὸς τὸ  ἀμπνύνθη.
urn:cts:greekLit:tlg4083.tlg001.hc:5.505|Λέγει γὰρ ὡς ἐκπεπνευκὼς ὁ Σαρπηδὼν αὖθις ἀνέπνευσεν,  εἴτ’ οὖν ἐπανῆλθεν εἰς τὸ πνεῖν. Οὐκ ἀσχολεῖται δὲ πεζὸς ῥήτωρ οὔτε περὶ τὸ  ἀμπνύνθη οὔτε περὶ τὸ κεκαφηώς. Ὅρα δὲ μήποτε οὐκ ἀρκῇ πρὸς τὸ ἐκπνεῦσαι τὸ κεκαφηότα μόνον δίχα τοῦ κακῶς ἐπιρρήματος. ἔστι γὰρ εἰπεῖν  κεκαφηότα μὲν τὸν ἁπλῶς πνεύσαντα, κακῶς δὲ κεκαφηότα τὸν δυσπνοήσαντα,  ὡς μικροῦ καὶ ἐκπνεῦσαι. Ὅτι δέ τινες καπῶ καπήσω εἶπον περισπωμένως,  ἐξ οὗ Ἰωνικῶς κεκαπηώς καὶ μεταθέσει τοῦ ψιλοῦ εἰς δασὺ κεκαφηώς, δηλοῦται  καὶ αὐτὸ ἀλλαχοῦ.
urn:cts:greekLit:tlg4083.tlg001.hc:5.506|Ὅτι Ἀργεῖοι ὑπ’ Ἄρηϊ καὶ Ἕκτορι  χαλκοκορυστῇ οὔτε ποτὲ προτρέποντο μελαινάων ἐπὶ νηῶν οὔτε ποτ’ ἀντεφέροντο μάχῃ, τουτέστιν οὔτε προτροπάδην κατὰ κράτος ἔφευγον οὔτε ἄντην            ἐφέροντο, ἀλλὰ τὸ μέσον ἀμφοῖν ποιοῦντες αἰὲν ὀπίσω χάζοντο, καθὰ φθάσας  παρήγγειλεν ὁ Διομήδης, ὅπερ οὔτε φεύγειν ἄντικρύς ἐστιν οὔτε ἀνθίστασθαι.
urn:cts:greekLit:tlg4083.tlg001.hc:5.507|Ἀττικὸν δὲ τὸ ὑπ’ Ἄρηϊ καὶ Ἕκτορι, καὶ ἔστιν ἀντίπτωσις, ληφθὲν  ἀντὶ τοῦ ὑπ’ Ἄρεος καὶ Ἕκτορος. Οὕτω δὲ καὶ πρὸ ὀλίγου ἔλεγεν ἐν τῷ ὑπ'  ἐμοὶ δμηθέντα καὶ ἐμῷ ὑπὸ δουρὶ δαμέντα.
urn:cts:greekLit:tlg4083.tlg001.hc:5.508|Τὸ δὲ οὔτε ποτὲ  προτρέποντο οὔτε ποτὲ ἀντεφέροντο σχῆμά ἐστι κάλλους διὰ τὴν ἐπαναφορὰν  καὶ τὰ πάρισα. Ἔστι δὲ ἐπαναφορὰ μὲν ἐνταῦθα ἡ ἐν ἀρχῇ διττολογία τοῦ οὔτε  ποτέ, πάρισα δὲ ἤγουν ὁμοιοτέλευτα καιριώτατα καὶ ἀνεπιβούλευτα τὸ προτρέποντο καὶ ἀντεφέροντο. ἐκ δὲ τοῦ ἀντιφέρεσθαι τὸ ἀντιφερίζειν παράγεται.
urn:cts:greekLit:tlg4083.tlg001.hc:5.509|Ὅτι ἄκραν τοῦ Ἕκτορος ἀνδραγαθίαν ἐνδείξασθαι θέλων ὁ  ποιητὴς ἐρωτᾷ οἷον ἑαυτὸν καὶ τὴν οἰκείαν Μοῦσαν ἔνθα τίνα πρῶτον, τίνα δ'  ὕστατον ἐξενάριξεν Ἕκτωρ τε καὶ χάλκεος Ἄρησ; ὡς δῆθεν ὑπὸ πολυπληθίας  μηδὲ ἔχων κατ’ ὄνομα φράζειν τοὺς ἀνῃρημένους.
urn:cts:greekLit:tlg4083.tlg001.hc:5.510|Σημείωσαι δὲ ὅτι  καίτοι γε οὕτω σχηματίσας μεγαλοπρεπῶς τὸν λόγον, ὅμως ὀλιγωτέρους  ποιεῖ πίπτοντας ὑπὸ τούτων τῶν δύο ἤπερ ἀνωτέρω ὑπὸ μόνου τοῦ Ὀδυσσέως.  Ἐκεῖνοι μὲν γὰρ ἑπτὰ ἦσαν, οὗτοι δὲ ἕξ, ὧν τέσσαρες μὲν μετὰ ἐπιθέτων  προάγονται: ἀντίθεος Τεύθρας, πλήξιππος Ὀρέστης, Τρῆχος αἰχμητὴς  Αἰτώλιος καὶ Ὀρέσβιος αἰολομίτρης. τῶν δὲ λοιπῶν δύο Οἰνόμαος μὲν ἁπλῶς  οὕτω καὶ ψιλῶς προάγεται, Ἕλενος δέ τις ὡς Οἴνοπος μόνον υἱὸς γενεαλογεῖται.  τὸν μέντοι Ὀρέσβιον καὶ πλείονος λόγου ἀξιοῖ, ὡς κατωτέρω ῥηθήσεται.  οὕτω καὶ ἐνταῦθα ποικίλος ὁ ποιητὴς καὶ πολύφωνος. Ὅρα δὲ τὴν ἡρωϊκὴν  καὶ ἐν τούτοις ὁμωνυμίαν, τὸν Οἰνόμαον ὁμωνυμοῦντα τῷ τοῦ Πέλοπος  πενθερῷ, τὸν Ὀρέστην ὁμώνυμον τῷ Ἀγαμεμνονίδῃ, καὶ τὸν Ἕλενον, ὃς τῷ  ἀδελφῷ τοῦ Ἕκτορος ὁμωνυμεῖ. Ὅθεν χώρα δίδοται τοῖς βουλομένοις παίζειν  ἐν αἰνίγμασι. Αἰνίξαιτο γὰρ ἄν τις εἰς τὸν Ἕκτορα ὡς δῆθεν ἀδελφοκτόνον διὰ  τοῦτον τὸν Ἕλενον. ὁμοίως δὲ διὰ αἰνίγματος ἐκπλήξει ἀκοήν, γράψας Ὀρέστην           ἢ Οἰνόμαον ἀναιρεθῆναι ὑπὸ Ἕκτορος, ὡς τοῦ ἀκροατοῦ δυναμένου παρανοῆσαί τι διὰ τὴν ὁμωνυμίαν. Τοιοῦτόν τι ἐτεχνήσατο καὶ ὁ εἰπὼν περί τινος,  ὃν οὐκ ἀνεῖλεν ὁ Διομήδης, τὸ τὸν κτάνε Διομήδης ἀνήρ. Διομήδης γὰρ ἀνὴρ  ἐν τῷ τοιούτῳ αἰνίγματι ὁ Ἀχιλλεύς, οὗπερ παλλακὴ ἦν ἡ Διομήδη.
urn:cts:greekLit:tlg4083.tlg001.hc:5.511|Τὸ δὲ Ὀρέστης βαρύνεται κανόνι τοιούτῳ κατὰ τοὺς παλαιούς. Τὰ εἰς στησ τῷ ε παραληγόμενα, ἀπὸ ὀνομάτων ὄντα ἤτοι παρώνυμα, ὀξύνονται μὲν ἐπιθετικώτερα ὄντα, βαρύνονται δὲ οὐχ’ οὕτως ἔχοντα, οἷον ἀργός ἀργεστὴς  ἄνεμος, κῆδος κηδεστής. τὸ Ὀφελέστης, εἰ καὶ παρώνυμον παρὰ τὸ ὄφελος,  ἀλλ’ οὐκ ἐπίθετον, κύριον δέ. διὸ οὐδὲ ὀξύνεται, ἀλλὰ βαρύνεται ὡς κύριον.  ὡσαύτως καὶ Ὀρέστης παρὰ τὸ ὄρος. οὕτω δὲ καὶ παρὰ τὸ μένος Μενέστης  κύριον. ἡ δὲ κοινὴ παράδοσις ἔτρεψε τὸ τ εἰς θ , ὡς πρὸ μικροῦ ἔφη Μενέσθην  Ἀγχίαλόν τε. Ἀρίσταρχος δὲ Μενεσθὴν λέγει, ὡς Ἀπελλήν.
urn:cts:greekLit:tlg4083.tlg001.hc:5.512|Χάλκεον  δὲ καὶ νῦν τὸν Ἄρην φησίν, ὡς καὶ τὴν Ἀφροδίτην χρυσῆν, ἀπὸ τοῦ φορήματος.
urn:cts:greekLit:tlg4083.tlg001.hc:5.513|Ὅτι σαφηνείας καὶ ἐνταῦθα πεφροντικὼς ὁ ποιητής, ἐν οἷς  μέμνηται τόπου τινὸς Ὕλης λεγομένου, ἵνα μὴ ἐπὶ δάσους ὀρεινοῦ νοεῖν ἔχοι  τις αὐτό, πρῶτα μὲν συστέλλει τὸ δίχρονον πρὸς ἀντιδιαστολὴν τῆς ὀρεινῆς  ὕλησ — ἐκείνη γὰρ ἐκτείνει τὴν ἄρχουσαν — , εἶτα καὶ πλησιάζειν τὴν τοιαύτην   Ὕλην λέγει τοῖς περὶ Κηφισσὸν τόποις, περὶ οὗ ἱκανῶς ἐν τῷ Περιηγητῇ  εἴρηται, ἀφ’ οὗ καὶ λίμνη Κηφισσίς. Παραδεικνύων δὲ καὶ τὸν τόπον τοῦ  Κηφισσοῦ ἐπάγει ὅπου ἄλλοι Βοιωτοί, μονονουχὶ λέγων καὶ τὸν Κηφισὸν  Βοιώτιον καὶ τὴν τοιαύτην δὲ Ὕλην διὰ τοῦτο περὶ τὴν Βοιωτίαν εἶναι. περὶ  δὲ τούτων καὶ ἐν τοῖς εἰς τὴν Βοιωτίαν γέγραπται. Ἦν δέ, φασί, καὶ Λοκρικὴ  πόλις Ὕλη καὶ ἄλλη Κύπρου, ἀφ’ ἧς καὶ Ὑλάτης Ἀπόλλων παρὰ Λυκόφρονι.
urn:cts:greekLit:tlg4083.tlg001.hc:5.514|Τοὺς δὲ Βοιωτοὺς μάλα πίονα δῆμον ἔχειν φησί, διότι εὔκαρπος  αὐτοῖς ἡ γῆ.
urn:cts:greekLit:tlg4083.tlg001.hc:5.515|Καὶ τὸν ἀνωτέρω δὲ ῥηθέντα Ὀρέσβιον ἄνδρα Ὑλαῖον           ἤτοι Βοιώτιον, μέγα πλούτοιο μεμηλότα ἱστορεῖ, ἤτοι φροντίδα πλούτου  ἔχοντα, καὶ οὐκ ἐκ τύχης πλούσιον ἢ διαδοχῆς. Ἰστέον δὲ ὅτι δοκεῖ μὲν ὁ  Ὀρέσβιος οὕτω κληθῆναι κατά τινα φερωνυμίαν τοπικὴν ἀστείως, ὡς ἐν τῇ  ὕλῃ βιοὺς καὶ ἀνατραφείς. ταὐτὸν γὰρ εἰπεῖν ὑλαῖον καὶ ὀρέσβιον. Οὐ πάνυ δὲ  ἀστεῖον τοῦτο, ἀλλ’ ἔχει τινὰ διθυραμβώδη ψυχρότητα. ὁ μὲν γὰρ ἐξ ὕλης  ὀρεινῆς οὐκ ἀπεικότως ἂν ὀνομασθείη ὀρέσβιος, ἀλλὰ προσφυῶς, οὐ μὴν δὲ καὶ  ὁ ἐξ Ὕλης πόλεως, εἰ μὴ τάχα διὰ μόνην ὁμωνυμίαν τῆς ὕλης.
urn:cts:greekLit:tlg4083.tlg001.hc:5.516|Ἔστι δὲ τὸ περὶ τῆς τοιαύτης Ὕλης Ὁμηρικὸν ῥητὸν τοιοῦτον: Ὀρέσβιος,  ὅς ῥ’ ἐν Ὕλῃ ναίεσκε, λίμνῃ κεκλιμένος Κηφισσίδι, τουτέστι περιεχόμενος,  πὰρ δέ οἱ ἄλλοι ναῖον Βοιωτοί καὶ ἑξῆς. Τὸ δὲ ἄλλοι, ὡς καὶ αὐτοῦ Βοιωτοῦ  ὄντος. Ἐνταῦθα δὲ ἱστορεῖ ὁ Γεωγράφος, ὅτι Κηφισσίδα λίμνην οὐ τὴν Κωπαί̈δα λέγει κατά τινας ὁ ποιητής, ἀλλὰ τὴν Ὑλικὴν προσαγορευομένην, διὰ τὸ  ἐν Ὕλῃ ναίεσκε, λίμνῃ Κηφισσίδι κεκλιμένος. Λέγει δὲ καὶ ὅτι οὐ γραπτέον  Ὕδῃ, ὥς τινες ἔγραψαν. Ὕδη μὲν γὰρ ἐν Λυδίᾳ, ὡς δηλοῖ τὸ Τμώλῳ ὑπὸ  νιφόεντι, Ὕδης ἐν πίονι δήμῳ. ἡ δὲ Ὕλη Βοιωτική, ὅπου ὁ Κηφισσός. διό  φησιν ὁ ποιητής λίμνῃ Κηφισσίδι: πὰρ δέ οἱ Βοιωτοὶ ἄλλοι.
urn:cts:greekLit:tlg4083.tlg001.hc:5.517|Ὅτι συμμαχίας εὐϋπολήπτου φραστικὸν τὸ τῆς Ἥρας πρὸς Ἀθηνᾶν περὶ  Μενελάου, τοιοῦτον ὄν: ὦ πόποι, ἦ ῥ’ ἅλιον, ἤγουν ἆρα δὴ ἢ ὄντως δὴ μάταιον,  τὸν μῦθον ὑπέστημεν, ἤγουν ὑπεσχόμεθα, τῷ δεῖνι, εἰ οὕτω μαίνεσθαι  ἐάσομεν οὖλον Ἄρηα. ἀλλ’ ἄγε δὴ καὶ νῶϊ μεδώμεθα θούριδος ἀλκῆς, ὅ  ἐστι: ἀλλ’ ἄγε δὴ καὶ ἡμεῖς βουλευσώμεθα περὶ βοηθείας. Ἐξευτελίζει δὲ ἡ  ποίησις ἐνταῦθα τὴν Ἕκτορος ἀριστείαν, εἰ δι’ Ἄρεος γίνεται, καὶ ἅμα προκατασκευάζει εὐαφόρμως προεκθέσεως λόγῳ τὸ πληγῆναι μικρὸν ὅσον τὸν        Ἄρην, ὃν καὶ προσφυῶς, ὡς καὶ προείρηται, μαίνεσθαί φησιν.
urn:cts:greekLit:tlg4083.tlg001.hc:5.518|Ὅτι τὸ τῆς Ἥρας ἅρμα συντιθεὶς Ὅμηρος ἐκ τῶν κάτω καὶ τῶν ὡσανεὶ  ποδῶν τοῦ ἅρματος ἄρχεται. Ἡ τοίνυν Ἥβη πρῶτα μὲν ἀμφὶ τῷ ἅρματι  θοῶς βάλε καμπύλα κύκλα, ἤτοι τροχούς, χάλκεα, ὀκτάκνημα καὶ ἑξῆς.  Εἶτα ἐπ’ ἄκρῳ ῥυμῷ δῆσε χρύσειον καλὸν ζυγόν, ἐν δὲ λέπαδνα καλὰ ἔβαλε  χρύσεια, ὑπὸ δὲ ζυγὸν ἤγαγεν Ἥρη ἵππους ὠκύποδας, μεμαυῖα, ἤγουν  ἐπιθυμοῦσα, ἔριδος καὶ ἀϋτῆς, ἡ καὶ προετοιμάσασα τοὺς τοιούτους ἵππους.
urn:cts:greekLit:tlg4083.tlg001.hc:5.519|Ἔφη γὰρ ἣ μὲν ἐποιχομένη χρυσάμπυκας ἔντυεν ἵππους  Ἥρη πρέσβα θυγάτηρ μεγάλοιο Κρόνοιο. μεθ’ ἣν ἐπήγαγε τὰ εἰρημένα περὶ  τῆς Ἥβης.
urn:cts:greekLit:tlg4083.tlg001.hc:5.520|Ἐν οἷς ὅρα τὸ ἔβαλε κύκλα τῷ ἄξονι, καί: ἔβαλεν  ἐπὶ τῷ ῥυμῷ λέπαδνα. Οὐ γὰρ τὸ σύνηθες βάλλειν ἡ λέξις ἐν τούτοις, ἀλλά  τινα θέσιν δηλοῖ κοινότερον, ὡς εἶναι κἀντεῦθεν ἐκδηλότατον ὡς οὐκ ἀεὶ  πολεμικὴ λέξις τὸ βάλλειν ἐστίν.
urn:cts:greekLit:tlg4083.tlg001.hc:5.521|Εἰσὶ δὲ ὀκτάκνημα μὲν τὰ ὀκτάραβδα  διὰ πλείω στερρότητα. Κνῆμαι γὰρ νῦν αἱ ἀπὸ τῶν ἔσω χοινικίδων ἕως τῆς  ἔξω περιφερείας ῥάβδοι, οὕτω ῥηθεῖσαι πρὸς ὁμοιότητα ζωϊκῆς κνήμης  ὑπανεχούσης τὰ ἐπικείμενα. Χάλκεα δὲ ἐκ τῆς ἐπιπολαζούσης ὕλης.
urn:cts:greekLit:tlg4083.tlg001.hc:5.522|Ἐρεῖ γὰρ τὰ ἐπίσωτρα, ἤτοι τοὺς ἐπικειμένους κύκλους τοῖς τροχοῖς, χαλκᾶ  εἶναι, εἰ καὶ τὰ ἐντὸς ἀργύρῳ καὶ χρυσῷ συγκεκρότηνται.
urn:cts:greekLit:tlg4083.tlg001.hc:5.523|Ποικίλως γὰρ ὁ ποιητὴς αὐτὰ χαλκεύει, χρυσῆν μὲν αὐτοῖς καὶ ἄφθιτον ἱστορῶν  τὴν ἴτυν, ἤγουν τὴν περιφέρειαν. — Φησὶ γὰρ τῶν ἤτοι χρυσέη ἴτυς ἄφθιτος  — , ὕπερθε δὲ τὰ ῥηθέντα ἐπίσωτρα, ἤγουν οἱ τὴν ἴτυν περιέχοντες κύκλοι  ἤτοι οἱ κανθοί, χάλκεα προσαρηρότα, θαῦμα ἰδέσθαι. Αἱ πλῆμναι δέ, φησίν, ἐξ  ἀργύρου εἰσί, περίδρομοι ἀμφοτέρωθεν, ἤγουν ἐκ δεξιῶν καὶ ἐξ ἀριστερῶν τοῦ  ἅρματος, ὅπερ ἀμφίς ἐπὶ τοῦ ἄξονός φησιν.
urn:cts:greekLit:tlg4083.tlg001.hc:5.524|Εἰσὶ δὲ πλῆμναι αἱ τῶν  τροχῶν χοινικίδες, ἤτοι σύριγγες, ὅ ἐστιν ὀπαί, ἅς τινες καὶ χνόας φασίν, ὡς           δηλοῖ καὶ Σοφοκλῆς, ἤγουν τὰ μέσα τῶν εἰρημένων συρίγγων, εἰς ἃς ἐντίθενται  τὰ τοῦ ἄξονος ἄκρα, πλῆμναι καλούμεναι διὰ τὸ πλήθεσθαι ἢ πληροῦσθαι ὑπὸ  τοῦ ἄξονος. Ἰστέον δὲ ὅτι πλεονασμὸν τοῦ ν ἔσχεν ἡ Ὁμηρικὴ πλήμνη, ὡς δῆλον  ἔκ τε τῆς πλήμης τῆς ἐν ὕδασι, ὁποῖαι καὶ περὶ τὸν Ὠκεανὸν μάλιστα ἱστοροῦνται γίνεσθαι, ἧς πλήμης παράγωγον ἡ πλημύρα, ἔτι δὲ καὶ ἀπὸ τῆς παρὰ  τῷ Ἀθηναίῳ πλημοχόης, ἧς προϋπάρχει ἁπλοῦν ἡ πλήμη. Σκεῦος δέ, φησίν, ἡ  πλημοχόη κεραμεοῦν βεμβικῶδες ἑδραῖον ἡσυχῇ. Ἀπὸ τοίνυν τοῦ πλῶ πλήσω,  ἐξ οὗ καὶ τὸ πλήθω, πλήμη, καὶ ἐξ αὐτοῦ πλήμνη. Οὕτω δὲ καὶ πόρνη καὶ  μυσάχνη καὶ Αἴτνη καὶ ἄλλα πλεονασμὸν τοῦ ν ἔχειν δεδήλωνται. Σημείωσαι  δὲ ὡς ἡ πλήμνη καὶ τόρμη λέγεται, καθὰ δηλοῖ ὁ γράψας: τόρμη ἡ πλήμνη,  εἰς ἣν ὁ ἄξων ἐνήρμοσται, καὶ ὁ ἐν τῷ ἱπποδρόμῳ δὲ δρόμος ἢ ἡ καμπὴ καὶ ὁ  ὕσπληξ. Ἔστι δ’ ἐνταῦθα προσθεῖναι καὶ τὴν κατὰ Λυκόφρονα τυπωτὴν τῷ  τροχῷ τόρμαν, ἤγουν αὐλακοειδῆ γραμμήν. Οἴδαμεν δὲ καὶ ὡς ἡ τῶν Κρητῶν            γλῶσσα τόρμαν οἶδεν ἰδίαν καθ’ ὁμοιότητα τῶν ἐνταῦθα, ἧς ὁ προάρχων τορμάρχης λέγεται παρ’ αὐτοῖς. Παυσανίας δὲ ἐκ τῆς τόρμης καὶ ἐκτορμεῖν λέγει  τὸ τοῦ καθήκοντος δρόμου ἐκβαίνειν. Προσενθυμητέον δὲ τοῖς ἀνωτέρω  ῥηθεῖσι καὶ ἃ εἶπον οἱ παλαιοὶ παρ’ Εὐριπίδῃ ἐν τῷ σύριγγες ἵππων καὶ  ἐνήλατα, ὡς χρήσιμα πρὸς εἴδησιν καὶ αὐτά. Φασὶ γάρ, ὅτι σύριγγες  χοινικίδες, πλῆμναι, ἐνήλατα δὲ τὰ ταῖς χοινικίσιν ἐμβαλλόμενα ἢ πασσαλίσκοι κωλύοντες ἐξιέναι τὸν τροχόν, τὰ καλούμενα, φασίν, ἁμαξηδόνια. καὶ  οὕτω μὲν ἐν τούτοις ἄξονος μέρος τι τὰ ἐνήλατα. Λέγεται δὲ παρὰ τῷ αὐτῷ  ποιητῇ οὕτω καθ’ ὁμωνυμίαν καὶ κλιμάκων ἐνήλατα, τὰ τῶν βαθμίδων ἄκρα  ὡς ἐνειρόμενα τοῖς μηροῖς τῶν κλιμάκων τῶν τε πολεμικῶν καὶ τῶν αὐταῖς  ὁμοίων. Καὶ οὕτω μὲν Ὅμηρος κατήρτισε τοὺς τροχούς.
urn:cts:greekLit:tlg4083.tlg001.hc:5.525|Ὧν τὰ  ἐπίσωτρα οὕτω λέγονται διὰ τὸ ἐπιτρέχειν ἢ παρὰ τὸ σῴζειν, ὡς ἀπὸ τῆς  ἐπί προθέσεως καὶ τοῦ σῶ, τὸ ὁρμῶ, ἢ τοῦ σῴζω. σωστικοὶ γὰρ τῆς ἔσω  περιφερείας εἰσὶν οἱ κανθοί.
urn:cts:greekLit:tlg4083.tlg001.hc:5.526|Τὸν μέντοι τοῦ ἅρματος τούτου ἄξονα  σιδήρεον εἶναι λέγει, εἰπὼν σιδηρέῳ ἄξονι ἀμφίς, ταὐτὸν δ’ εἰπεῖν, ἀμφοτέρωθεν, ὡς πρὸ ὀλίγων ἐρρέθη.
urn:cts:greekLit:tlg4083.tlg001.hc:5.527|Δίφρος δέ, φησί, χρυσέοισι  καὶ ἀργυρέοισιν ἱμᾶσιν, ὡς οἷα δι’ ἐκείνων πλεκτός, ἐντέταται.
urn:cts:greekLit:tlg4083.tlg001.hc:5.528|Δοιαὶ δὲ περίδρομοι ἄντυγές εἰσι καὶ ῥυμὸς ἀργύρεος. ἐπ’ ἄκρῳ δὲ εἶχε χρύσεον  ζυγὸν καλὸν καὶ λέπαδνα, ὡς ἐρρέθη, καλὰ χρύσεα. Αἰνίττεται δὲ ταῦτα κατὰ τὴν           ἀλληγορίαν τῆς Δημοῦς εἰς τὴν τοῦ ἀέρος φύσιν ὁ ποιητής, οὗ τὰ μὲν περὶ γῆν  πεπάχυνται καὶ οὐ πολὺ μὲν ἔχουσι τὸ λαμπρόν, ὡς οὐδὲ ὁ χαλκὸς οὐδὲ ὁ  σίδηρος, ἔχουσι δ’ ὅμως καί τι φαεινὸν καὶ οἷον χρύσεον ἐξ ἡλίου, ᾧ ἀνάκειται  ὁ χρυσός. τὰ δὲ ἀνωτάτω καθαρώτατά εἰσι καὶ ἀρρύπαντα διὰ τὸ πάντῃ ἀνέφελον καὶ διὰ τοῦτο οἷον ἀργυρᾶ καὶ χρυσᾶ. Οὕτω γὰρ καὶ ὁ χρυσὸς ἰοῦ ἀνεπίδεκτός ἐστι καὶ λαμπρός. διὸ καὶ ἄφθιτος καὶ καλὸς λέγεται, καὶ τὰ ἐξ αὐτοῦ ἔργα  καλά.
urn:cts:greekLit:tlg4083.tlg001.hc:5.529|Ἰστέον δὲ ὅτι καὶ ἐν τῷ ἀργυρέοις ἱμᾶσι παράχρησιν ἔχει τὸ  ἱμᾶσι δι’ ἀπορίαν ἄλλης λέξεως. κυρίως γὰρ ἀπὸ δερμάτων οἱ ἱμάντες, ἐξ ὧν καὶ  ἱμάσθλη καὶ ἱμονιά.
urn:cts:greekLit:tlg4083.tlg001.hc:5.530|Τὸ δ’ αὐτὸ νοητέον καὶ εἰς τὰ χρυσᾶ λέπαδνα.  λέπαδνα γὰρ κυρίως πλατεῖς ἱμάντες, οἷς ἀναδεσμοῦνται οἱ τράχηλοι τῶν ἵππων πρὸς τὸν ζυγόν, παρὰ τὸ λέπω, τὸ λεπίζω, λέπανον, ὡς ξέω ξόανον καὶ  κόπτω κόπανον, καὶ πλεονασμῷ τοῦ δ λέπαδνον. Τινὲς δὲ λέπαδνα τοὺς  μασχαλιστῆράς φασιν. Ἐνταῦθα δὲ σημείωσαι καὶ ὅτι τε ἔκφρασιν θειοτέρου  ἅρματος Ὅμηρος πεποίηται, οἷα μὴ θελήσας εἰς εὐτελὲς ἅρμα καὶ θνητὸν  ἑαυτὸν ἀπασχολῆσαι, καὶ ὅτι μέρη ἅρματος προέθετο διασκευαστικῶς διδάξαι,  ἅ εἰσι τὰ κύκλα, ὁ ἄξων καὶ τὰ ἑξῆς, ἵνα καὶ τῶν τοιούτων ἐπιστήμων εἴη ὁ  ἀκροατὴς διὰ πολυμάθειαν. Οὐχ’ ὑπόκειται δέ τι ξύλον τῷ τῆς Ἥρας ἅρματι.  θεῖον γάρ ἐστιν. ὅθεν οὐδὲ ὁ Ἥφαιστος ἀπὸ ξύλων σκευάζει τὰ Ὀλύμπια  δώματα.
urn:cts:greekLit:tlg4083.tlg001.hc:5.531|Ὑπηρετητικὴ δὲ καὶ ἐνταῦθα ἡ Ἥβη. καὶ Ἥρη μὲν περὶ  τοὺς καὶ ἀλλαχοῦ κειμένους χρυσάμπυκας ἵππους, Ἥβη δὲ περὶ τὸ ἅρμα  πονεῖται. ἔνθα ἑνὸς μὲν στίχου πρόκειται τὸ Ἥρη, ἑτέρου δὲ τὸ Ἥβη, ὅπερ           ἔχει τι κάλλους διὰ τὸ ἰσοφωνεῖν παρὰ γράμμα ἓν τὴν Ἥβην καὶ τὴν Ἥρην,
urn:cts:greekLit:tlg4083.tlg001.hc:5.532|καθάπερ ἴσως καὶ τὸ ἤτοι χρυσέη ἴτυς διὰ τὴν ἐν αὐτῷ ψευδοπαρήχησιν τοῦ ἤτοι καὶ τοῦ ἴτυς.
urn:cts:greekLit:tlg4083.tlg001.hc:5.533|Ἰστέον δὲ καὶ ὅτι τὸ ἔντυεν ἵππους, ὅ ἐστιν εὐτρέπιζεν, ὥπλιζεν, ὡς ἀπὸ τοῦ ἔντεα, τὰ ἁπλῶς ὅπλα τῶν ἐν  ἀνθρώποις ἔργων ἤτοι ὄργανα, ἐκ θέματός ἐστι τοῦ ἐντύω, ἐξ οὗ τὸ ἐντύνω κατὰ  τὸ θύνω, δύνω.
urn:cts:greekLit:tlg4083.tlg001.hc:5.534|Τὸ δὲ πρέσβα συγκέκοπται, ὡς ἀλλαχοῦ δηλοῦται.
urn:cts:greekLit:tlg4083.tlg001.hc:5.535|Τοῦ δὲ καμπύλα κύκλα προϋπάρχουσιν οἱ καμπύλοι κύκλοι, ἐξ ὧν  αὐτὰ μετεπλάσθη, ὡς καὶ τοῦ τράχηλα καὶ λύχνα καὶ δόρπα καὶ ταρσά οἱ  τράχηλοι καὶ οἱ λύχνοι καὶ οἱ δόρποι καὶ οἱ ταρσοί.
urn:cts:greekLit:tlg4083.tlg001.hc:5.536|Περὶ δὲ ἄντυγος  σημείωσαι ὡς οὐ μόνον ἐπὶ ἅρματος ἡ λέξις ἀλλὰ καὶ ἐπὶ ζυγοῦ κιθάρας κατὰ  τοὺς παλαιοὺς ἢ πήχεως, καθ’ ὃ σημαινόμενον ἄντυγα χορδῶν Εὐριπίδης φησὶν  ἐν Ἱππολύτῳ. Ἔνθα κεῖται καὶ ἀρβύλη, οὐκ ἐπὶ ὑποδήματος, ἐν τῷ αὐταῖσιν  ἀρβύλαισιν ἁρμόσας πόδα, αἳ δηλοῦσι τὸ περὶ τὴν ἄντυγα τοῦ ἅρματος μέρος,  ἔνθα, φασίν, ἡ τοῦ ἡνιόχου στάσις ἐστί. Δῆλον δὲ ὅτι τε εἰς ἓν ἥκει ἐννοίας           ἄντυγα καὶ ἴτυν καὶ κύκλον ἀρσενικῶς ἢ οὐδετέρως καὶ ἁψῖδα ἢ ἅψιν εἰπεῖν  καὶ ὅτι καὶ οὐρανοῦ ἄντυξ, ὥσπερ καὶ ἁψίς, εὕρηται τροπικώτερον.
urn:cts:greekLit:tlg4083.tlg001.hc:5.537|Ὅτι Ἀθηνᾶ πέπλον μὲν κατέχευεν ἑανὸν πατρὸς ἐπ’ οὔδει ποικίλον, ὅν ῥ'  αὐτὴ ποιήσατο καὶ κάμε χερσί, τουτέστιν ὃν καμοῦσα ἐποίησεν. ἐνδῦσα δὲ τὸν  τοῦ Διὸς χιτῶνα ἐθωρήσσετο εἰς πόλεμον. Καὶ τιθέασιν ἐνταῦθα οἱ παλαιοὶ ἀστερίσκον, ὅς ἐστιν ἀστέρος σημεῖον χιαστόν, ἔχων ἐν ταῖς τέσσαρσι γωνίαις  στιγμάς, οὕτω ϟ3 καὶ τίθεται ἐπὶ τῶν ἄριστα ἐχόντων ἐπῶν καὶ ἀστεροειδῶς  οἱονεὶ λαμπόντων, ὡς ἐν καλῷ τόπῳ κειμένων. Καὶ λέγουσιν ὅτι ἐνταῦθα μὲν  καλῶς ταῦτα λέγει καὶ κατὰ καιρὸν ὁ ποιητής, ἐν δὲ τῇ κόλῳ μάχῃ, ἤγουν τῇ Θ ῥαψῳδίᾳ, οὐ δεόντως. ἀριστεία γὰρ ἐκεῖ τῆς Ἀθηνᾶς μεγάλη οὐ φαίνεται.  Κόλον δὲ μάχην ἤτοι κολοβὴν τὴν Θ ῥαψῳδίαν καλοῦσι διὰ τὴν ἐκεῖ ῥηθησομένην  αἰτίαν.
urn:cts:greekLit:tlg4083.tlg001.hc:5.538|Ἔστι δὲ πέπλος καὶ ἐνταῦθα γυναικεῖος χιτών, ὃν οὐκ ἐνεδύοντο ἀλλ’ ἐπερονῶντο, καὶ τῆς περόνης ἀρθείσης καταρρέων αὐτὸς εἰς  τὸ ἔδαφος φαίνεται. Διὸ καὶ Ὅμηρος ἐνταῦθά φησι πέπλον ἑανόν, περὶ οὗ  προείρηται, κατέχευεν ἐπ’ οὔδει. καὶ ἄλλως δὲ τὸ κατέχευε τὴν τρυφερότητα τοῦ πέπλου δηλοῖ. Γίνεται δὲ παρὰ τὸ πρέπω πρέπαλος, ὁ ἐκπρεπὴς καὶ  λαμπρός, καὶ ἀφαιρέσει πέπαλος καὶ συγκοπῇ πέπλος. Ὅτι δέ ποτε καὶ ἐπὶ            ἀνδρείου ἱματίου ὁ πέπλος τίθεται, δηλοῖ που Εὐριπίδης, καὶ Σοφοκλῆς δὲ ἐν  Τραχινίαις, ὃς τὸν Ἡρακλέος χιτῶνα, ὃν ἔβαψε Δηϊάνειρα τῷ ἐκ Νέσου  φαρμάκῳ, καὶ εὐαφῆ πέπλον λέγει καὶ καινὸν πέπλωμα καὶ ἐνδυτῆρα πέπλον  καὶ θανάσιμον πέπλον. Ὁ μέντοι ῥηθεὶς ἐν τοῖς περὶ Πανδάρου πέπλος καὶ ἡ  ἐπ’ αὐτῷ ἐτυμολογία ἑτεροιοῦνται πρὸς τὰ ἐνταῦθα, ὡς ἐκεῖ δεδήλωται.
urn:cts:greekLit:tlg4083.tlg001.hc:5.539|Σημείωσαι δὲ ὅτι καὶ ὁ τοῦ Διὸς χιτὼν ὡς οἷά τι τεῦχος, ἤτοι ὅπλον,  ὑπόκειται εἶναι. Διό φησιν ἣ δὲ χιτῶνα ἐνδῦσα Διὸς τεύχεσιν εἰς πόλεμον  θωρήσσετο, καὶ αὐτοῖς, οὐ τομοῖς τισιν, ἀλλ’ ἢ σειστοῖς κατὰ τὸ ἐρεμνὴν  ἐπισείει αἰγίδα, καὶ δυναμένοις βλάπτειν ἐν μόνῳ τῷ σείεσθαι, ἢ δεινοῖς καὶ  σμερδνοῖς καὶ τῇ θέᾳ καὶ μόνῃ βλάπτουσιν. Ὅρα δὲ καὶ ὡς κοινὰ τὰ τοιαῦτα  τῷ Διὶ̈ καὶ τῇ Ἀθηνᾷ μυθικῶς μὲν διὰ τὸ φιλτάτην εἶναι αὐτὴν τῷ Διί̈ —   Κοινὰ δὲ τὰ τῶν φίλων — , ἀλληγορικῶς δὲ διὰ τὸ τῆς φρονήσεως Ἀθηνᾶς  οἰκεῖον πρὸς Δία νοῦν.
urn:cts:greekLit:tlg4083.tlg001.hc:5.540|Τὸ δὲ πατρὸς ἐπ’ οὔδει πρὸς διαστολὴν  ἔφη. οὐ γὰρ ἁπλῶς εἰς ἔδαφος ἔχευεν, ἀλλ’ εἰς τὸ τοῦ Διός. Ὅτι δὲ καθάπερ  ὕδας καὶ ὕδος, οὕτω καὶ οὖδας οὖδος, πολλαχοῦ δηλοῦται. Οὕτω καὶ δέρας  δέρος, οἷον πάγχρυσον δέρος, καὶ γῆρας γῆρος, ἐξ οὗ τὸ γηροβοσκήσειν παρ'  Εὐριπίδῃ καὶ τὸ γηροβοσκός παρὰ Σοφοκλεῖ ἐν συστολῇ τοῦ ο , εἰ καὶ οἱ μετ'            αὐτοὺς ἐκτείνουσιν ἐν τοῖς τοιούτοις τὴν ρω συλλαβὴν ἀπὸ γενικῆς Ἀττικῆς  τοῦ γήρως.
urn:cts:greekLit:tlg4083.tlg001.hc:5.541|Ὅτι τὴν αἰγίδα τῆς Ἀθηνᾶς, ἣν καὶ θυσσανόεσσαν  λέγει, ὅ ἐστι κροσσωτήν, — Θύσανοι γὰρ οἱ διὰ τοῦ ο μικροῦ γραφόμενοι κροσσοί, οὐ μὴν οἱ διὰ τοῦ ω μεγάλου, οἱ τὰ ὑδροφόρα δηλοῦντες ἀγγεῖα — οὕτως  ἐκφράζει ἀμφὶ δ’ ἂρ ὤμοισι βάλετο αἰγίδα θυσανόεσσαν δεινήν, ἣν περὶ μὲν  πάντῃ φόβος ἐστεφάνωτο, ἤτοι κύκλῳ περιεῖχεν. ἐν δ’ Ἔρις, ἐν δ’ Ἀλκή, ἐν  δὲ κρυόεσσα Ἰωκή, ἐν δέ τε Γοργείη κεφαλὴ δεινοῖο πελώρου, δεινή τε σμερδνή  τε, Διὸς τέρας αἰγιόχοιο. Ταῦτα δὲ ἢ ὡς εἴδωλα ἐντετύπωται, φασί, τῇ αἰγίδι,  ἢ ὡς διαθέσεις καὶ δυνάμεις ἄρρητοι καὶ θεῖαί τινες. Δηλοῖ δὲ διὰ τούτων ὁ  μῦθος τὰ πολύτροπα τῆς φρονήσεως ἐνεργήματα, ἥτις ἐριστικὴ τοῖς  ἐχθροῖς ἐπαιγίζουσα δέος τε ἐμποιεῖ καὶ εἰς φόβον, ἤτοι φυγήν, διώκει καὶ  ἀλκὴν ἐνδείκνυται καὶ τὸ γοργὸν καὶ ὀξὺ πρὸς ἐνέργειαν καὶ τὸ καταπληκτικὸν  ἔχει πολύ.
urn:cts:greekLit:tlg4083.tlg001.hc:5.542|Λέγει δὲ ἐκφραστικῶς ὁ ποιητὴς καὶ τὸ κρατὶ δ’ ἐπ'  ἀμφίφαλον κυνέην θέτο τετραφάληρον, χρυσείην, ἑκατόν, ἤτοι πολλῶν,  πόλεων πρυλέεσιν, ὅ ἐστι πεζοῖς ὁπλίταις, ἀραρυῖαν. Καὶ ὅρα ὡς μεγίστην  κατὰ μῦθον πλάττει τὴν ῥηθεῖσαν κυνέην, εἴγε τοσούτων πόλεων ὁπλίτας  καλύπτειν καὶ σκέπειν ἠδύνατο. Καὶ ἔστι καὶ τοῦτο συλλογισμὸς τὸ σχῆμα,  εἴτ’ οὖν ἔμφασις. Συλλογιστέον γὰρ οἵα κεφαλὴ καὶ τὸ λοιπὸν ἀναλόγως τοῦ  σώματος μέγεθος τῇ Ἀθηνᾷ, εἰ τοιαύτην περικεφαλαίαν περιέκειτο. Τινὲς δέ  φασιν, οὐχ’ ὅτι ἑκατὸν πόλεων ὁπλίτας ἠδύνατο σκέπειν, ὡς τοσούτοις ἀριστεῦσιν ἁρμόσαι δυναμένη, ἀλλ’ ὅτι ἑκατὸν πόλεων ὁπλίτας εἶχεν ἐντετυπωμένους            ἑαυτῇ. Τοῦτο δὲ καὶ ἀλληγορίαν ἔχειν ἐθέλει τοῦ προνοητικοῦ τῆς τελείας καὶ  μάλιστα βασιλικῆς φρονήσεως, ἥτις ὥς που ὁ παρὰ τῷ Ἰουλιανῷ Τραϊανὸς  ἐπὶ τῶν ὤμων φέρει τὰ τρόπαια, οὕτως αὐτὴ ἀναδέδεκται ὡς οἷον εἰς κεφαλὴν  φροντίδας πολλῶν πόλεων, ἧς δὴ βασιλικῆς προνοίας καὶ τὰ κατωτέρω καὶ  ταπεινὰ καὶ ὡς εἰπεῖν πρὸ ποδῶν φροντίσματα, ὧν οἱ θύσανοι σύμβολον, πολλὰ  τυγχάνει καί, ὡς ἄν τις καιρίως εἴπῃ, πολυσχιδῆ. Σχίσματα γάρ τινα καὶ οἱ  θύσανοι. Ὅθεν ἀρειθύσανοι κατὰ Παυσανίαν Ἄρεος θύσανοι οἱονεὶ ἀποσχίσματα  παρ’ Αἰσχύλῳ ἐν Προμηθεῖ Λυομένῳ. Τινὲς δὲ τὸ ἑκατὸν πόλεων πρυλέεσσιν  ἀραρυῖαν οὕτως ἔφρασαν: ἑκατὸν πόλεων ἀριστεῖς ἔχουσαν, ἢ κεκοσμημένην  τοῖς τῆς Κρήτης ὁπλίταις, τουτέστι τὰ τῶν Κορυβάντων ἔργα ἔχουσαν ἐντετυπωμένα. Ὅτι δὲ ἑκατόμπολις ἡ Κρήτη, καὶ ἐν Ὀδυσσείᾳ δηλοῦται. ὡς δὲ καὶ  Κρῆτες οἱ Κορύβαντες, δῆλον καὶ αὐτό. Εὐθεῖαν δέ φασί τινες τοῦ πρυλέεσσι  πρύλις, γινομένην ἐκ τοῦ περῶ περύω, τὸ ὁδεύω, περύσω, πέρυλις καὶ πρύλις,  ὡς δαμάσω δάμαλις. Ἴσως δὲ συντελεῖ τι πρὸς τὴν τοιαύτην κλίσιν καὶ τόνωσιν  καὶ τὸ κύριον ὁ Πρύλις, ὁ παρὰ Λυκόφρονι. Καὶ μὴν ἄλλοι, ἐν οἷς καὶ Ἡρῳδιανός, πρυλής γράφουσιν ὀξυτόνως καὶ κλίνουσι κανονικῶς πρυλέος, πρυλοῦς,  ὥς που καὶ προείρηται. Καὶ ἔστιν ἀσφαλέστερον τοῦτο. ἀπὸ γάρ τοι τοῦ πρύλις           πρύλεες ὤφειλεν εἶναι ὡς ὄφεες, ἀλλὰ μὴν εὕρηται πρυλέες ὡς εὐσεβέες.
urn:cts:greekLit:tlg4083.tlg001.hc:5.543|Τὸ δὲ τετραφάληρον καὶ ἀμφίφαλον ἐξηγούμενοι οἱ παλαιοί φασιν,  ὅτι φάλοι μὲν οἱ κατὰ τὸ μέτωπον τῆς περικεφαλαίας ἀσπιδίσκοι, φάλαρα δὲ  κρίκοι τινὲς τῆς περικεφαλαίας ἐν ταῖς παραγναθίσιν, ὡς εἶναι διαφορὰν  ταύτην φάλων καὶ φαλάρων. Τινὲς μέντοι ταὐτὰ ὑπέλαβον ἀμφότερα, ὡς εἶναι  τὸ τετραφάληρον ἐξηγητικὸν τοῦ ἀμφίφαλον. ἡ γὰρ ἐκ δεξιῶν καὶ ἀριστερῶν  ἔχουσα τοιαῦτα καὶ αὖ πάλιν ἐν τοῖς ἔμπροσθεν καὶ ὄπισθεν ἀμφίφαλος μὲν  ἤγουν δίφαλός ἐστι τῇ συζύγῳ, τετραφάληρος δὲ τοῖς καθ’ ἕν. Ὅτι δὲ φάλαρα  καὶ ἵππων ἐστὶ κόσμος προμετωπίδιος, ὡμολόγηται, γινόμενος καὶ αὐτὸς  ἀπὸ τοῦ φάω, τὸ λάμπω, ὅθεν φάλιον τὸ λευκόν, ἐξ οὗ ἵππος τε φάλιος ὁ τὸ  μέτωπον, φασίν, ἔχων λευκόν, καὶ ἄνθρωπος φάλιος, οὗ αἱ περὶ τὸ μέτωπον  τρίχες λευκαί. Τινὲς δὲ καὶ ἄλλως περὶ τοῦ φάλου φράζοντες ἀνάστημά φασιν  αὐτὸν περικεφαλαίας προμετωπίδιον καὶ ἀσπιδίσκιόν τι μικρὸν καὶ λαμπρὸν  ἢ ἧλον λαμπρόν.
urn:cts:greekLit:tlg4083.tlg001.hc:5.544|Ἐν δὲ τῷ χωρίῳ τούτῳ ὅρα καὶ τὴν ἐπιμονὴν τῆς ἐν προθέσεως καὶ τὸ ἐν τῇ ἐπιμονῇ γοργόν. Φησὶ γὰρ ἐν δ’ ἔρις, ἐν δ’ ἀλκή  καὶ τὰ ἑξῆς, ὡς καὶ ἀλλαχοῦ ἐν τῷ ἔνθ’ ἔνι μὲν φιλότης, ἐν δ’ ἵμερος, ἐν δ'  ὀαριστύς. Τὸ δὲ σχῆμά ἐστι περικαλλὲς καὶ καλεῖται ἐπαναφορὰ διὰ τὸ τὰ           κῶλα ἐπαναφέρειν καὶ ἀπὸ τῆς αὐτῆς λέξεως ἄρχεσθαι. Εἰσὶ δὲ καὶ παρ’ ἑτέροις  ὅμοιαι ἐν προθέσεσιν ἐπιμοναί, ὡς καὶ παρ’ Ἡροδότῳ τὸ κατὰ μὲν ἔλευσαν  αὐτοῦ τὴν γυναῖκα, κατὰ δὲ τὰ τέκνα. Ἡ δὲ ῥηθεῖσα ἔκφρασις κεκαλλώπισται  καὶ ἄλλως παρίσοις, ἤγουν ὁμοιοτελεύτοις, τῷ ἀλκή, ἰωκή, κεφαλή, δεινή, σμερδνή.
urn:cts:greekLit:tlg4083.tlg001.hc:5.545|Κάλλους δὲ σχῆμα καὶ τὸ αἰγίδα δεινήν, ἣν περὶ φόβος, ὅμοιον  τῷ αὐτίκα βοὴ ἦν καὶ τοῖς ὁμοίοις. Ἔνθα καὶ σημείωσαι ὅτι ἑρμηνεύων,  πῶς δεινὴ ἡ αἰγίς, ἐπήγαγε τὸ ἣν περὶ μὲν φόβος ἐστεφάνωται καὶ τὰ ἑξῆς.  τὸ μέντοι Γοργεία κεφαλὴ δεινή ἀνεπεξέργαστον εἴασεν ὡς γνωριμώτερον.  Καὶ ὅρα ὅτι τὴν τερατώδη σκυθρωπότητα τῆς ἐκφράσεως κάλλους ἐφαίδρυνε  σχήμασι. Περὶ δὲ τῆς Γοργείας κεφαλῆς ζητητέον καὶ ἐν τοῖς εἰς τὴν Ὀδύσσειαν. Ὅλον δὲ τὸ Γοργείη κεφαλὴ δεινοῖο πελώρου ὅμοιόν ἐστι τῷ Νεστορέῃ παρὰ νηὶ̈ Πυλοιγενέος βασιλῆος. Ὡς γὰρ ἐκεῖνο τῇ τοῦ κτητικοῦ  ἀναλύσει εὐοδοῦται εἰς σύνταξιν, οὕτω καὶ τοῦτο. τὸ γὰρ Νεστορέῃ ἀναλυθὲν  εἰς τὸ τῇ τοῦ Νέστορος εὖ ἔχει πρὸς τὸ εἰπεῖν: παρὰ τῇ Νέστορος βασιλῆος  νηί̈. Οὕτω δὲ καὶ τὸ Γοργείη κεφαλὴ δεινοῦ πελώρου λέγει κατ’ ἀνάλυσιν,  ὅτι ἡ κεφαλὴ τῆς Γοργοῦς τοῦ δεινοῦ πελώρου. Ὁμοίως καὶ τὸ Θηβαίας  ἐπισκοποῦντ’ ἀγυιάς, τὰν ἐκ πασᾶν τιμᾷς μεταποιηθὲν ἀναλυτικῶς εὐοδοῦται  εἰς τό: τὰς τῆς Θήβης ἀγυιάς, ἣν ἐπέκεινα πασῶν πόλεων τιμᾷς. Ἐκεῖνο  μέντοι καὶ ἄλλως καθίσταται. δύναται γὰρ εἶναι τὸ Θηβαίας ἀντὶ τοῦ Θήβης,  ἵνα ᾖ ὥσπερ σελήνη σεληναία, οὕτω καὶ Θήβη Θηβαία αὐτὴ ἡ Θήβη. Ὅμοιον  δὲ πρὸς τὸ Γοργείη κεφαλὴ δεινοῖο πελώρου καὶ ἐκ τῶν Σοφοκλέους τὸ  Λαβδακείῳ παιδί, Πολυδώρου τε καὶ Κάδμου καὶ Ἀγήνορος. Καὶ ἐκεῖ γὰρ  εὔοδος ἡ σύνταξις δι’ ἀναλύσεως τοῦ Λαβδακείῳ παιδί, ἵνα ᾖ τῷ παιδὶ τοῦ  Λαβδάκου καὶ τῶν ἑξῆς. Χρῆσις δὲ τῆς Γοργοῦς πολλαχοῦ, εἰ καὶ κοινῶς           εὐθεῖα ταύτης ἡ Γοργών ὡς τρυγών. οὕτω δὲ καὶ ἀηδών μὲν τὸ κοινόν, εὕρηται  δὲ καὶ ἀηδοῦς γενική, ὡς Λητοῦς, καὶ κλητικὴ ἀηδοῖ, ὡς χελιδοῖ, παρὰ τῷ  Κωμικῷ. Τὸ δὲ πέλωρον τρεῖς πολλαχοῦ ἔχει κινήσεις. λέγεται γὰρ πελώριον  καὶ πέλωρ καὶ πέλωρον.
urn:cts:greekLit:tlg4083.tlg001.hc:5.546|Ἰστέον δὲ ὅτι ἀμφιβάλλεται εἴτε ἴδιον  φόρημα τῆς Ἀθηνᾶς ἡ αἰγίς εἴτε καί, ὥσπερ τὸν χιτῶνα τοῦ πατρὸς Διός,  οὕτω καὶ τὴν ἐκείνου αἰγίδα φορεῖ. πρὸς ὃ δοκεῖ συντελεῖν ἐνταῦθα τὸ Διὸς  τέρας αἰγιόχοιο, ὡς αὐτοῦ μάλιστα ταύτην ὅπλον αὐχοῦντος, ὃς καὶ παρωνυμεῖται αὐτῇ. Καὶ δοκεῖ καθ’ ὑπερβατὸν λέγειν, ὅτι ἀμφὶ ὤμοισι βάλετο αἰγίδα,  Διὸς τέρας αἰγιόχου. Ὁ δὲ περὶ τῆς αἰγίδος λόγος, ἵνα τις ἐπιτεμὼν καὶ νῦν  εἴπῃ τὰ καίρια, τοιοῦτός ἐστιν. Ἡ τοῦ Διὸς αἰγὶς μυθικῶς μὲν κατὰ τὰς  λεγομένας τραγέας καὶ κατὰ κρᾶσιν τραγᾶς οὕτω καὶ αὐτὴ εἴη ἂν αἰγέη,  τουτέστιν αἰγὸς δέρμα, ὅπερ ὁ Ζεὺς ἐνῆπτο εἰς ἀνάμνησιν αἰγός, ἧς αὐτὸς  ἔσπασέ ποτε τὴν θηλήν, ἀφ’ ἧς καὶ ἐπεκλήθη αἰγίοχος, ὡς εἰς ὀχήν, ἤγουν  τροφήν, αἰγὶ χρησάμενος. Οὕτω δέ τις καὶ λεοντῆν ἢ λυκέην ἢ παρδαλέην  ἐνάψεται εἰς μνήμην τινὸς πράξεως. Καὶ ἄλλως δὲ ἡ τοῦ Διὸς αἰγὶς σκεύασμά  τι κατὰ τὸν μῦθον πλάττεται ἀπὸ ὕλης τιμίας, αἰγιδοειδές, ἤτοι μηλωτῇ           ἐοικός, καί, ὡς ἂν ἀμαθέστερόν πως κατὰ τὴν κωμῳδίαν ῥηθῇ καὶ σαφέστερον,  φόρημά τι δοκεῖ σαγοειδές, θυσάνους τε ἔχον χρυσέους ἀπῃωρημένους κατὰ τὰ  κροσσωτὰ καὶ δι’ ὅλου τοῦ κύτους λεπτά τινα καὶ ἰσχνὰ τριχώδη, ἐξ ὕλης καὶ  αὐτὰ ὁμοίας, πρὸς ἐμφέρειαν αἰγίδος τῆς ἀληθοῦς. Ὅπλον δὲ Διὸς ἡ τοιαύτη  μυθικὴ αἰγὶς οὐχ’ οἷον ἢ βαλεῖν ἢ τραῦμα ἐντρῖψαί τινι, ἀλλὰ μόνον φοβῆσαι  ἐν τῷ διατινάσσεσθαι καὶ ἐπισείεσθαι. καὶ αὕτη μὲν ἡ τοῦ μυθικοῦ Διὸς αἰγίς.  Ἡ δὲ ἀλληγορουμένη συμμετατίθεται ταῖς τοῦ Διὸς μεταλήψεσι, καὶ εἰ μὲν  εἰς ἀέρα ὁ Ζεὺς ἐκλαμβάνεται, αἰγὶς νοεῖται τὰ κατὰ τὸν ἀέρα πάθη καὶ φόβητρα,  ὧν ἔνια οὐ μόνον καταιγίδες λέγονται, ἀλλὰ καὶ αἰγίδες ἀσυνθέτως, τινὰ δὲ καὶ  αὐτὸ τοῦτο αἶγες, οὐ ζῷα πάντως, ἀλλὰ ἐκ πυκνότητος ἀέρος ποιὰ πάθη οὐράνια,  ἀλληγορουμένην συγκροτοῦντα αἰγίδα. ἐν οἷς πάντῃ φόβος ἐστεφάνωται καὶ  τῷ περιέχοντι συνεσφαίρωται καὶ τοῖς περὶ γῆν οὐ φορητὸς καταρρήγνυται           διὰ τὴν ἐν αὐτοῖς ἀλκὴν καὶ δεινότητα καὶ γοργότητα. Καὶ οὗτος μὲν εἷς τρόπος  ἀλληγορίας ἐπὶ τῇ αἰγίδι ὁ φυσικώτερος. ἔνθα καὶ τὸ πρὸ ὀλίγου ῥηθὲν ἐνθυμητέον τὸ ἐρεμνὴν ἐπισείει αἰγίδα ὁ Ζεύς, ὡς τῶν ἐν ἀέρι καταιγίδων  οὐχ’ ἁπλῶς ἀεὶ μελαινομένων, ἀλλά ποτε καὶ ἠύ̈τε πίσσα κατὰ τὸν ποιητήν.  Εἰ μέντοι νοῦς ὁ Ζεὺς νοοῖτο, ἀνάλογος ἂν αὐτῷ καὶ ἡ αἰγὶς ἐκλαμβάνοιτο,  δύναμις δηλαδή τις νοερά, οὐ μόνον ὑψηλὴ καὶ ἀνωφορουμένη, ἀλλὰ καὶ πολὺ  τὸ πυκνὸν ἔχουσα καί, ὡς ἂν εἴπῃ τις, λάσιον, ὁποῖα λάσια καὶ τὰ τοῦ Ἀχιλλέως στήθη ὡς δασυστέρνου ἐν τῇ α ῥαψῳδίᾳ νοοῦσί τινες. Ἡ δὲ τοιαύτη αἰγὶς  κατὰ τὸν ποιητὴν φόβῳ τε ἂν στεφανοῖτο, φοβερὰ δηλαδὴ τοῖς ἀντιμάχοις  ἐπαιγίζουσα, στεφανοίη δ’ ἂν αὐτὴν καὶ ἡ ἔρις ἡ ἐπ’ ἀγαθῷ πάντως, ἔχοι δ'  ἂν καὶ ἀλκήν, ἀλλὰ καὶ γοργότητα τὴν ἐπὶ τοῖς πρακτέοις. Τοιαύτης οὖν  οὔσης τῆς κατὰ νοῦν θεωρουμένης αἰγίδος, εἴη ἂν καὶ ἡ τῆς Ἀθηνᾶς αἰγὶς  ὁμοία τῇ ἠθικευομένῃ ταύτῃ αἰγίδι τοῦ Διός. Ἐκεῖνός τε γὰρ νοῦς τεθεώρηται  καὶ αὐτὴ θυγάτηρ ἐκείνου. ἡ φρόνησις γὰρ νοός ἐστι προβολή. Ὅθεν καὶ ἡ αἰγὶς  ἐπ’ ἀμφοῖν τούτοιν συγγενής, καὶ ὅσα ἐπὶ μιᾶς τῆς τοῦ νοός, ταῦτα καὶ ἐπὶ τῆς  ἑτέρας συμβιβάζοιτο ἄν, ἣν ἡ Ἀθηνᾶ φορεῖ. Ἰστέον δὲ καὶ ὅτι, ἐὰν καὶ εἰς  ἀέρα ἡ Ἀθηνᾶ ἐκλαμβάνηται, ὡς ἐν τῇ α ῥαψῳδίᾳ εἴρηται, εἴη ἂν οὕτω καὶ  φυσικῶς ἡ αἰγὶς τῇ Ἀθηνᾷ, ὡς καὶ τῷ πατρὶ Διί̈, προσαρμόζουσα. Κἀκεῖνο           δὲ ἰστέον, ὅτι νομοθετοῦσα μὲν ἡ Ἀθηνᾶ, ἤγουν ἡ φρόνησις, καὶ οἰκονομοῦσα  καὶ δικάζουσα καὶ ὅλως εἰρήνην πραγματευομένη καὶ ἡσυχάζουσα καὶ εἰς  θεωρίαν ἀπασχολοῦσα ἑαυτὴν καὶ οἷον οἰκουρίαν πολιτικήν, ἧς παρώνυμον τὰ  οἰκούρια παρὰ Σοφοκλεῖ, ἅπερ εἰσὶν οἰκουρίας μισθοί, θήλεια τάχα πώς ἐστι  καὶ μαλακῶς ἔχει καὶ τὸν ἑανὸν πέπλον ἐνδέδυται. ὅτε δὲ πολέμοις ἐπέξεισι  καὶ μάχας τάττει καὶ ἀντεπεξάγεται τῷ βροτολοιγῷ, τηνικαῦτά γε τὸν πέπλον  μὲν εἰς ἔδαφος καταχέει, μετασκευάζεται δὲ πρὸς τὸ ἀρρενωπότερον καὶ ὥσπερ  ἐπαιγίζει τοῖς ἀντιπάλοις καὶ οὐκέτι γαληνὸν καὶ μαλακὸν ἀλλὰ γοργὸν ἐμβλέπει καὶ τὴν σμερδαλέαν καὶ δεινὴν αἰγίδα φορεῖ.
urn:cts:greekLit:tlg4083.tlg001.hc:5.547|Ἔτι ἰστέον  καὶ ὅτι ὁ παλαιὸς λόγος τοὺς θυσάνους, ὅ ἐστι κροσσούς, τῆς ῥηθείσης αἰγίδος  ὄφεις βούλεται εἶναι ἢ ὀφεωειδεῖς. Φησὶ γοῦν Ἡρόδοτος, ὅτι τὴν ἐσθῆτα καὶ  τὰς αἰγίδας τῶν ἀγαλμάτων τῆς Ἀθηνᾶς ἐκ τῶν Λιβυσσῶν ἐποιήσαντο οἱ Ἕλληνες, πλὴν ὅτι σκυτίνη ἡ ἐσθὴς τῶν Λιβυσσῶν ἐστι καὶ οἱ θύσανοι οἱ ἐκ  τῶν αἰγίδων οὐκ ὄφιές εἰσιν ἀλλὰ ἱμάντινοι. Ὁ δὲ αὐτὸς λέγει καί, ὅτι δὲ ἐκ  Λιβύης ἥκει ἡ στολὴ τῶν Παλλαδίων, δῆλον. αἰγέας γὰρ περιβάλλονται ψιλὰς  περὶ τὴν ἐσθῆτα θυσανωτοὺς αἱ Λίβυσσαι, κεχρισμένας ἐρευθεδάνῳ. ἐκ δὲ τῶν  αἰγέων τούτων αἰγίδας οἱ Ἕλληνες μετωνόμασαν. λέγει δὲ Ἡρόδοτος ἐν  τούτοις αἰγέας μὲν δορὰς αἰγῶν, ὡς καὶ προείρηται, ἐρευθεδάνῳ δέ, ἤτοι  ἐρυθροδάνῳ, κεχρισμένας τὰς ἐρυθροβαφεῖς. Σημείωσαι δὲ καὶ ὡς, εἴπερ  αἱ πρῶται καὶ κυρίως αἰγίδες αἱ Λίβυσσαι θυσάνους εἶχον φρικτούς, ὁποίους  Ἡρόδοτος ἱστορεῖ, ἔστιν αὐτόθεν νοῆσαι τὸ ἐν τῇ ποιητικῇ αἰγίδι φοβερὸν καὶ  δεινὸν καὶ σμερδνόν, διὰ τοὺς ῥηθέντας δηλαδὴ ὄφεις. Τὸ δὲ πλὴν ὅτι σκυτίνη  ἡ ἐσθὴς τῶν Λιβυσσῶν δηλοῖ τὰς παρ’ Ἕλλησιν αἰγίδας ἐν ἀγάλμασι, τυχὸν  Διὸς ἢ Ἀθηνᾶς, ὑφαντὰς ἢ πλεκτάς τινας εἶναι καὶ οἷον σαγοειδεῖς μαλλωτάς,  τυχὸν μὲν ἐξ εὐπορίστου ὕλης, τυχὸν δὲ καὶ ἐκ τιμιωτέρας, οὐ μὴν αὐτόχρημα           αἰγᾶς, ἤτοι αἰγίδας, ὅ ἐστιν αἰγῶν δοράς. Σημείωσαι δὲ ὅτι οὐ μόνον αἰγίδες  τὰ ῥηθέντα λέγονται, ἀλλὰ καὶ ἄλλο τι ἡ λέξις δηλοῖ. Αἴλιος μὲν γὰρ Διονύσιός  φησιν: αἰγὶς τὸ ἐκ τῶν στεμμάτων δίκτυον. Παυσανίας δὲ τὸ ἐκ τῶν στεμμάτων πλέγμα καὶ τὸ διὰ τῶν στεμμάτων πεπλεγμένον δίκτυον. Καὶ αὐτοὶ  μὲν οὕτω. οἷον δὲ ἔργον ἡ τοιαύτη αἰγίς, οὐκ ἐδήλωσαν σαφῶς. Εἰκὸς δὲ τά  τε εἰρημένα στέμματα ἐξ ἐρίων εἶναι κατὰ τὸ στέμματα ξήνασα, καὶ τὰ ἐξ  αὐτῶν δὲ πλεκόμενα μὴ αὐτόχρημα δίκτυα γίνεσθαι ἁλιευτικά, ὁποῖα δὲ τὰ  εἰς ζώνην παρὰ τοῖς ὕστερον χρήσιμα, οἷς ἐπανθοῦν τι χνοῶδες ἐν τῷ γναφεύεσθαι ἀποτελοίη ἂν αἰγιδοειδῆ αὐτά. Τῶν δὲ μνημονευθέντων κροσσῶν  διὰ τοῦ ο μικροῦ ἡ παραλήγουσα, οἷς δηλαδὴ τὸ ἄκρον σείεται. Ὁ μέντοι  παρὰ Σοφοκλεῖ κρωσσός, ὅ ἐστι κρατήρ, γενόμενος, φασί, παρὰ τὸ κερῶ,  καὶ ἐν συγκοπῇ κρῶ, τὸ σταλάσσω καὶ ἐπιχέω, καὶ οἱ παρὰ Λυκόφρονι δὲ  καὶ ἑτέροις κρωσσοί, ἀγγεῖα ἐκεῖνα δεξιὰ ὑδρεύεσθαι, λάγυνοι ἴσως ἢ ξέσται  καὶ τοιαῦτά τινα, τῷ ω μεγάλῳ παραλήγεται. Ἔτι ἰστέον ὅτι καὶ Ἀπόλλωνος ἡλίου ἐστὶν αἰγίς, ὃν τρόπον καὶ Διὸς τοῦ εἰς ἀέρα ἐκλαμβανομένου,  ἐπειδὴ καὶ τῷ τοιούτῳ Διὶ̈ αὐτός ἐστιν αἴτιος τοῦ αἰγίζειν ἢ καταιγίζειν ἢ καθ'  Ὅμηρον ἐπαιγίζειν, ὡς ἀνάγων γῆθεν ὑψοῦ τὰς ἀναθυμιάσεις. καὶ τοιαῦτα  μὲν ταῦτα. Ὁ δὲ γραμματικὸς Ἀριστοφάνης ἴδιόν τι σύγγραμμα περὶ αἰγίδος  προενεγκὼν ἄλλα τέ τινα λέγει οὐ πάνυ γλαφυρὰ καὶ ὅτι Ὅμηρος τοῖς πάθεσι  καὶ τοῖς δι’ αὐτῶν ἀποτελουμένοις πράγμασιν ὁμωνύμους τινὰς ἐφιστᾷ           δαίμονας, εἰδωλοποιουμένους μυθικῶς, ἐφ’ ὧν καὶ τὸ ἀποτελοῦν, ἤγουν παρασκευαστικόν, νοεῖται καὶ τὸ ἀποτελούμενον κακὸν ἐναργῶς. Ἔρως γοῦν καὶ  πλοῦτος καὶ ἔρις καὶ ὕβρις καὶ δεῖμος καὶ φόβος καὶ κυδοιμὸς καὶ βροντὴ  καὶ ἀστραπὴ καὶ ἄλλα μυρία ὁμωνύμως δηλοῦσι τὴν εἰδωλοποιί̈αν τε δαιμονιώδη καὶ τὸ ἐκεῖθεν σύμπτωμα. ἐν δὲ τοῖς τοιούτοις λέγει ὁ αὐτὸς καὶ ὅτι  τὸ συνεστραμμένον πνεῦμα καὶ καταράσσον ἄνεμον κατάρη λέγουσιν ὁ  Ἀλκαῖος καὶ ἡ Σαπφὼ διὰ τὸ κατωφερῆ ὁρμὴν ἔχειν.
urn:cts:greekLit:tlg4083.tlg001.hc:5.548|Ὅτι ὄχεα  φλόγεα ὁ Ὁμηρικὸς μῦθος τῇ φωσφόρῳ δίδωσιν Ἀθηνᾷ, τουτέστι λαμπρά.  Καὶ ὅρα σύντομα πάρισα, ἤτοι ὁμοιοτέλευτα, τὸ ὄχεα φλόγεα. Τοῦτο δὲ καὶ  διὰ τὸ τοῦ χρυσοῦ εἶπε πυροειδές, ὃ τάχα καὶ τῷ Διομήδει πρὸ μικροῦ ἐνήστραπτε. τοιοῦτον γὰρ τὸ χρύσεον χρῶμα. ὅθεν καὶ Πίνδαρος αἰθομένῳ πυρὶ  τὸν χρυσὸν εἴκασεν.
urn:cts:greekLit:tlg4083.tlg001.hc:5.549|Εἰ δὲ καὶ ἔμπρακτος εἴη ἡ Ἀθηνᾶ, τότε  καὶ ἔγχος λαμβάνει βριθύ, μέγα, στιβαρόν, ᾧ δάμνησι στίχας ἀνδρῶν ἡρώων,  οἷς ἂν κοτέσσηται. Ταῦτα δὲ χρήσιμα καὶ εἰς ἄνδρα τινὰ βριαρὸν πολεμιστήν,  κείμενα καὶ ἐν Ὀδυσσείᾳ. Ὅτι δὲ τὸ λαμβάνειν λάζεσθαι οἶδε λέγειν ἡ ποίησις,  ἀφ’ οὗ παράγωγον τὸ λαζύω λάζυμι, ὡς ζεύγνυμι, καὶ ὅτι ἔγχος οὐ μόνον  δόρυ δηλοῖ, ἀλλά που καὶ ξίφος, ὡς καὶ παρὰ Σοφοκλεῖ, δῆλόν ἐστιν.
urn:cts:greekLit:tlg4083.tlg001.hc:5.550|Ὅτι τὸ Ἥρη δὲ μάστιγι θοῶς ἐπεμαίετο ἵππους, ποιητικῶς περιπέφρασται  ἀντὶ τοῦ ἡνιόχει. Ἔστι δὲ ἐπιμαίεσθαι κοινῶς μὲν τὸ ζητεῖν, ὅθεν καὶ ἡ Μαῖα  καὶ Μαίων τὸ κύριον, ἄλλως δὲ τὸ μεταχειρίζεσθαι καὶ ἅπτεσθαι, ἐπεὶ καὶ  μάσασθαι τὸ ἅψασθαι ἀπὸ τοῦ μῶ, ἐξ οὗ τὸ μαίω παράγεται. Μάστιγι οὖν  ἐπιμαίεσθαι ἵππους ἐστὶ τὸ ὡσεὶ καὶ χειρὶ ἅπτεσθαι, τὸ δέ ἐστι μαστίζειν.
urn:cts:greekLit:tlg4083.tlg001.hc:5.551|Διὸ ἐπάγει μάστιξε δ’ ἵππους. οὓς καὶ κεντρηνεκέας μετ’ ὀλίγα  φησίν, εἰς ταὐτὸν ἄγων τὴν μάστιγα καὶ τὸ κέντρον. Ὧν παραγωγὴ κατὰ τὸ  ἀτραποὶ διηνεκέες. ἄμφω γὰρ ἀπὸ τοῦ ἐνεγκεῖν γίνονται.
urn:cts:greekLit:tlg4083.tlg001.hc:5.552|Ἐν  τούτοις δὲ πλάττει καὶ τὸν Δία θεῶν ἄτερ ἥμενον ἄλλων ἀκροτάτῃ κορυφῇ  πολυδειράδος Ὀλύμποιο, καθὰ καὶ ἐν τῇ α ῥαψῳδίᾳ, ταὐτολογῶν συνήθως,  οἷα εἰκός. καὶ οὕτω καθ’ ἡσυχίαν καὶ ἡ Ἥρα ἐντυγχάνει αὐτῷ καὶ τυγχάνει  οὗ θέλει.
urn:cts:greekLit:tlg4083.tlg001.hc:5.553|Ἰστέον δὲ ὡς ὁ μεγαλόνους Πίνδαρος ἐπαινεῖ τινα ἵππον  ὡς μὴ κεντρηνεκέα, δέμας δὲ ἀκέντητον δρόμῳ παρέχοντα. καί εἰσι μέν τινες  τοιοῦτοι, Ὅμηρος δὲ ἐκ τοῦ πλεονάζοντος ἔφρασεν.
urn:cts:greekLit:tlg4083.tlg001.hc:5.554|Ὅτι τὰς  Ὥρας φιλοσοφῶν ὁ ποιητὴς πυλωροὺς αὐτὰς λέγει τοῦ οὐρανοῦ καὶ ἐπιτετράφθαι  αὐταῖς φησι μέγαν οὐρανὸν Οὔλυμπόν τε, οὐ διὰ τὰ ἐκ τῶν Ὡρῶν ἀποτελέσματα, ὡς ἄν τις εἴποι ἀστεϊζόμενος, ἀλλὰ ὥστε ἠμὲν ἀνακλῖναι,  φησί, πυκινὸν νέφος ἠδ’ ἐπιθεῖναι, τουτέστι καὶ ἀνοῖξαι νέφος, οἷά τινα  πύλην, καὶ αὖθις ἐπιθεῖναι. Τῷ ὄντι γὰρ ὧραί τινές εἰσιν ὡς ἐπὶ πολὺ καὶ  καιροὶ τεταγμένοι τοῦ νεφελοῦσθαι τὸν οὐρανὸν εἴτε καὶ μή. Ὅτι δὲ πύλαι οἷον  τῷ οὐρανῷ τὰ νέφη, δηλοῖ ὁ ποιητὴς εἰπὼν τὸ αὐτόματοι δὲ πύλαι μύκον  οὐρανοῦ, ὅ ἐστιν ἤχησαν καὶ ἠνοίχθησαν ἐξιούσῃ τῇ Ἥρᾳ καὶ τῇ Ἀθηνᾷ.
urn:cts:greekLit:tlg4083.tlg001.hc:5.555|Καιριωτάτη δὲ λέξις ἐπὶ ἀνοίξεως πυλῶν τὸ ἀνακλίνειν, ὡς πολλαχοῦ φαίνεται, ἵνα ᾖ κλίνειν μὲν τὸ κλείειν, ἀνακλίνειν δὲ τὸ ἀνάπαλιν.
urn:cts:greekLit:tlg4083.tlg001.hc:5.556|Ὅρα δὲ ὅπως τὸ ἔμυκον, ἐπὶ βοὸς κυρίως κείμενον, ἐπὶ πύλης εἶπε τῆς διὰ τὴν  ἄγαν ἁρμογὴν ἠχητικῆς καὶ οἷον μυκητικῆς ὀνοματοποιῶν καὶ ἐκ τοῦ παρακολουθοῦντος ἤχου πυλῶν τε μέγεθος καὶ στερεότητα δηλῶν καὶ ἄνοιξιν  αὐτῶν. καὶ ἐν Ὀδυσσείᾳ δέ πού φησι τὰ δ’ ἀνέβραχεν ἠύ̈τε ταῦρος, τὰ  θύρετρα δηλαδή. Καὶ σημείωσαι ὅτι ὁ παραβολικῶς δεξάμενος ταύρου δίκην  ἠχεῖν θύρας δέξαιτ’ ἂν καὶ τὸ μυκᾶσθαι αὐτάς. Καὶ οὕτω τὸ ἀναιδὲς ταύτης  τῆς λέξεως διὰ παραβολῆς ἑτέρωθι συνήθους τεθεράπευται, εἰ καὶ μὴ παράκεινται ἀλλήλαις ἥ τε λέξις καὶ ἡ ῥηθεῖσα παραβολή. Σημείωσαι δὲ καὶ ὅτι  ἐντεῦθεν οἱ μεθ’ Ὅμηρον λαβόντες μυκᾶσθαί φασι καὶ βροντάς, ἐπεὶ καὶ αἱ  Ὁμηρικαὶ αὗται πύλαι νέφη εἰσὶ βροντώδη μυκηθμόν ποτε ἀφιέντα. Ἀκόλουθον δὲ πάντως τὸν ἐν Ὀλύμπῳ οἴκους πλασάμενον καὶ πύλας αὐτοῖς τολμῆσαι            εἰπεῖν. Ἔστι δὲ τὸ ἔμυκον δεύτερος ἀόριστος τοῦ μυκῶ ῥήματος κατὰ τὸ  χραισμῶ ἔχραισμον, δουπῶ ἔδουπον, κτυπῶ ἔκτυπον, ληκῶ ἔλακον. Τὸ δὲ  αὐτόματοι ἀντὶ τοῦ μόναι ἀφ’ ἑαυτῶν δίχα πυλωρῶν, ὡς ἐὰν ἦσαν αἰσθητικαί.  εἴρηται δὲ καθ’ ὁμοιότητα τοῦ αὐτόματος δέ οἱ ἦλθεν βοὴν ἀγαθὸς Μενέλαος.  Παρὰ δέ γε τοῖς μεθ’ Ὅμηρον σοφοῖς ἄλλως ἡ λέξις αὕτη λαμβάνεται. ἧς καὶ  εὐθεῖα ἡ ἑνικὴ οὐ μόνον εἰς οσ λήγει, ἀλλὰ καὶ διὰ τοῦ η προφέρεται. ἡ αὐτομάτη  γάρ.
urn:cts:greekLit:tlg4083.tlg001.hc:5.557|Τὸ δὲ ἐπιτέτραπται λέξις σεμνὴ καιρία κατὰ τὸ ᾧ λαοί τ'  ἐπιτετράφαται καὶ ὅσα τοιαῦτα. Τὸ δὲ μέγας οὐρανὸς Οὔλυμπός τε ἢ ἐκ  παραλλήλου τὸ αὐτὸ λέγουσι κατὰ ἀλληγορικὴν ἀλήθειαν, ἢ καὶ ἄλλως, ὡς καὶ  ἀλλαχοῦ, Ὄλυμπον μὲν νοητέον τὸ Μακεδονικὸν ὄρος, οὐρανὸν δὲ τὸν ὑπὲρ τὰ  νέφη τόπον, ὃς ποτὲ μὲν κλείεται, ὅσα καὶ πύλαις, τοῖς νέφεσι, ποτὲ δέ, ὡς  οἷον ἀνοιγόμενος διεκφαίνεται.
urn:cts:greekLit:tlg4083.tlg001.hc:5.558|Ὅτι παρὰ μὲν τοῖς ὕστερον  διαφορά ἐστιν ἐρωτήσεως καὶ πεύσεως, Ὅμηρος δὲ καὶ τὴν πεῦσιν ἐρώτησιν  οἶδε. Φησὶ γὰρ ὅτι ἡ Ἥρα τὸν Δία ἐξείρετο καὶ μετέειπεν. ἡ δὲ τοιαύτη  ἐρώτησις πεῦσις ἐνταῦθά ἐστι. δύο γὰρ στίχους δαπανᾷ ὁ Ζεὺς εἰς ἀπόκρισιν.  Ἴδιον δὲ πάντως πεύσεως τὸ ἐν τῇ ἀποκρίσει μακρολογεῖν, ὥσπερ ἐρωτήσεως  τὸ θεραπεύεσθαι τὸν ἐρωτῶντα διὰ τοῦ ναί ἢ οὔ ἢ διὰ κατανεύσεως μόνης καὶ  ἀνανεύσεως.
urn:cts:greekLit:tlg4083.tlg001.hc:5.559|Ὅτι νεμεσῶν τις ἀνδρὶ ἄφρονι ἐρεθισθέντι πρός  τινων εἰς πολλῶν μάτην ὄλεθρον, ἐρεῖ παρῳδήσας τὰ ῥηθησόμενα ἔχοντα  οὕτω Ζεῦ πάτερ, οὐ νεμεσίζῃ Ἄρῃ τάδε καρτερὰ ἔργα, ὁσσάτιόν τε καὶ οἷον  ἀπώλεσε λαὸν Ἀχαιῶν μάψ, ἀτὰρ οὐ κατὰ κόσμον, ἐμοὶ δ’ ἄχος, οἳ δὲ ἕκηλοι  τέρπονται, Κύπρις τε καὶ Ἀπόλλων, ἄφρονα τοῦτον ἀνέντες, ὃς οὔ τινα  οἶδε θέμιστα.
urn:cts:greekLit:tlg4083.tlg001.hc:5.560|Εἰ δὲ καὶ θαρρεῖ ὁ νεμεσῶν τίσασθαι τὸν τοιοῦτον,  ἁρμόττει κατὰ παρῳδίαν καὶ τῶν ἐφεξῆς τὸ Ζεῦ πάτερ, ἦ ῥά τί μοι κεχολώσεαι,  εἴ κεν Ἄρηα λυγρῶς πεπληγὼς μάχης ἐξαποδίωμαι, ἤγουν ἐκδιώξω.
urn:cts:greekLit:tlg4083.tlg001.hc:5.561|Ὁ δὲ ταῦτα ἀκούσας καὶ παραινῶν τὴν μετὰ φρονήσεως ἄμυναν  ὀρθῶς ἂν ἐρεῖ τὸ ἄγρει μάν οἱ ἔπορσον Ἀθηναίην ἀγελείην, ἥ ἑ, ἤγουν ἥτις  αὐτὸν τὸν ἀλόγιστον Ἄρην, μάλιστ’ εἴωθε κακῇς ὀδύνῃσι πελάζειν, ὅπερ  ἐστὶ περιφραστικῶς ἶσον τῷ κακύνειν. Λέγει δὲ τοῦτο μὲν ὁ τοῦ μύθου Ζεύς,            ἐκεῖνα δὲ ἡ Ἥρα λυπουμένη, ἐὰν ὁ ἀθέμιστος Ἄρης κακὰ ποιῇ, παροξυνθεὶς  ὑπὸ Κύπριδος καὶ Ἀπόλλωνος.
urn:cts:greekLit:tlg4083.tlg001.hc:5.562|Ὅρα δὲ ὅτι τὸ Ζεῦ πάτερ δὶς ἡ  Ἥρα προσφωνεῖ, κολακεύουσα καιρίως τὸν Δία. Καρτερὰ δὲ καὶ νῦν ἔργα τὰ  βίαια.
urn:cts:greekLit:tlg4083.tlg001.hc:5.563|Τὸ δὲ ὁσσάτιον δύο ἔχει παραγωγὰς ἐκ τοῦ ὅσσος: ὅσσατος  γάρ, εἶτα ὁσσάτιος.
urn:cts:greekLit:tlg4083.tlg001.hc:5.564|Τὸ δὲ ἐμοὶ δ’ ἄχος, οἳ δὲ τέρπονται σχῆμά  ἐστι γοργὸν ἀντιθετικόν, σύνηθες καὶ αὐτὸ ῥήτορσι.
urn:cts:greekLit:tlg4083.tlg001.hc:5.565|Τὸ δὲ ἀνέντες  ἀντὶ τοῦ ἐρεθίσαντες, παροξύναντες, ἀναπείσαντες. λέξις δὲ καὶ αὕτη ἀγαθὴ  καὶ τοῖς πεζολογοῦσι, ληφθεῖσα ἐκ χορδῶν ἀνιεμένων, ἢ μᾶλλον ἐκ κυνῶν  λυθέντων ἐπὶ ἄγρᾳ. ταύτῃ δὲ σύστοιχον καὶ τὸ ἀνῆκεν ἀντὶ τοῦ ἀνέπεισε.
urn:cts:greekLit:tlg4083.tlg001.hc:5.566|Τὸ δὲ δίωμαι πρωτόθετον τοῦ διώκω ἐστί.
urn:cts:greekLit:tlg4083.tlg001.hc:5.567|Τὸ δὲ ἄγρει ἀντὶ  τοῦ ἄγε σπουδὴν παρακελεύεται, ὁποία πρέπει καὶ εἰς ἄγραν, ὡς ἀπὸ τοῦ  ἀγρεῖν, ἐξ οὗ καὶ τὸ ζωγρεῖν καὶ τὸ ἀγρεύειν.
urn:cts:greekLit:tlg4083.tlg001.hc:5.568|Πελάζειν δὲ ὀδύναις  κακαῖς, ἤγουν κακωτικαῖς, τὸν Ἄρην λέγεται Ἀθηνᾶ, ἐπείπερ Ἀθηνᾶ μέν  ἐστιν ἡ φρόνησις, Ἄρης δὲ εἰς ἀλογίαν μεταλαμβάνεται. Περιγίνεται δὲ  φύσει τοῦ τοιούτου Ἄρεος ἡ ἀλληγορουμένη Ἀθηνᾶ, οὐ μὴν ἡ Ἥρα, τουτέστιν           ὁ ἀήρ. ἀσυμβίβαστον γὰρ τοῦτό γε. Διὸ καὶ τὴν Ἀθηνᾶν ὁπλίσει ὁ ποιητὴς  κατὰ τοῦ Ἄρεος, οὐ μὴν τὴν Ἥραν, ἵνα μὴ ἀχρειώσῃ τὴν κατὰ φύσιν ἀλληγορίαν. Ἐκθετικὴ δέ τις μέθοδος ἐννοίας τὰ εἰρημένα, προαναφωνοῦσα οἷα  μετ’ ὀλίγον πείσεται ὁ Ἄρης.
urn:cts:greekLit:tlg4083.tlg001.hc:5.569|Ἰστέον δὲ ὅτι τὸ οὐ νεμεσίζῃ τῷ  Ἄρεϊ τάδε ἔργα, ἤγουν διὰ τὰ ὑπ’ αὐτοῦ πραττόμενα, Ἀττικὸς ἀνὴρ φράσοι  ἄν, ὡς οὐ νεμεσίζῃ τῶνδε ἔργων, ἤγουν ἕνεκεν ὧν ποιεῖ.
urn:cts:greekLit:tlg4083.tlg001.hc:5.570|Τὸ δὲ μάλιστα  καὶ τὸ εἴωθεν ἀκρίβειαν ἱκανὴν ἔχει. Κακύνει μὲν γὰρ ὁ μῦθος καὶ ὑπό τισιν  ἄλλοις τὸν Ἄρην, οἷον ὑπὸ τοῖς Ἀλωείδαις, οὔτε δὲ μάλιστα οὔτε εἰωθότως,  ὡς ὑπὸ τῇ Ἀθηνᾷ. Τὸ δὲ ὀδύναις πελάζειν οὐ μακράν ἐστι τοῦ ὀδύναις  μιγνύειν, ὃ δὴ φράζειν φιλεῖ Ὅμηρος, καθὰ καὶ Πίνδαρος.
urn:cts:greekLit:tlg4083.tlg001.hc:5.571|Ὅτι  ἐμφαίνων κἀνταῦθα ὁ ποιητὴς τὴν εἰς ἀέρα τῆς Ἥρας ἀλληγορίαν φησίν, ὡς ἡ  Ἥρα μάστιξεν ἵππους, τὼ δ’ οὐκ ἄκοντε πετέσθην μεσσηγὺς γαίης τε καὶ  οὐρανοῦ ἀστερόεντος. τὸ γὰρ μέσον οὐρανοῦ καὶ γῆς τόπος ἀέρος ἐστί, περὶ  ὃν ἐλαύνει ἡ Ἥρα τὸ ἅρμα. Ὅρα δὲ ὡς καὶ ἐνταῦθα συνήθως τῷ πληθυντικῷ  συνέζευξε δυϊκὸν ἐν τῷ μάστιξε δ’ ἵππους, τὼ δὲ πετέσθην.
urn:cts:greekLit:tlg4083.tlg001.hc:5.572|Ὅτι  μετρῶν ὁ ποιητὴς κίνησιν δαιμονίων ἵππων ποιητικώτερον καὶ τερατωδέστερον,  λέγει ὅσσον δ’ ἠεροειδές, διάστημα δηλαδή, ἀνὴρ ἴδεν ὀφθαλμοῖσιν ἥμενος  ἐν σκοπιῇ, λεύσσων ἐπὶ οἴνοπα πόντον, ἔνθα τὰ τῆς ὄψεως ἀνεπιπρόσθητα,  τόσσον ἐπιθρῴσκουσι θεῶν ὑψηχέες ἵπποι, ὅ ἐστι ὑψαύχενες ἢ ὧν ὁ κρότος  ὑψοῦ ἠχεῖ. Καὶ οὕτω μὲν ἐνταῦθα μετρεῖ κατὰ ἀόριστον σχῆμα τὸ ὅσον καὶ τὸ  τόσον, ἵνα δηλώσῃ ταχυτάτην ἐξ Ὀλύμπου τοῦ Μακεδονικοῦ κίνησιν ἵππων  εἰς τὴν Τροίαν. ἀλλαχοῦ δὲ ἐξ ἀριθμοῦ ὡρισμένου τὸ αὐτὸ παριστῶν φησιν,  ὡς τρία βήματα διαβάντες οἱ τοῦ Ποσειδῶνος ἵπποι τόπον καὶ αὐτοὶ διί̈ππευσαν πάνυ πολύν. Πίνδαρος δὲ ἐπὶ πλέον Ὁμήρου τερατευσάμενος ἐπὶ Ἀπόλλωνος ἑνὶ θείῳ βήματι πλείονα συντέμνει ὁδόν. Σημείωσαι δὲ τὴν ἐν τῷ λόγῳ           αὔξησιν. Οὐ γὰρ εἶπεν ἁπλῶς ὅσον τις εἶδεν, ἀλλά ὅσον εἶδεν ἠεροειδές καὶ  καθήμενος ἐν σκοπιᾷ καὶ βλέπων εἰς πόντον. Ὁ γὰρ τοιοῦτος εἰς πολὺ  ἂν ἀέρος βλέποι διάστημα, ἐν ἡμέρᾳ δηλαδὴ ἀνεφέλῳ. εἰ γάρ τοι μὴ ἀέρα  καθαρὸν ὁρᾷ, μηδὲ ἐκ περιωπῆς, ἀλλά ποθεν κάτωθεν μηδὲ διὰ πελάγους, οὐ  τοσοῦτον ἂν ὀφθαλμοῖς ἴδοι.
urn:cts:greekLit:tlg4083.tlg001.hc:5.573|Ὅτι ἐν τῷ Τροίην ποταμώ τε ῥέοντε  ἀπισχυρίσαιτο ἄν τις ἀργὸν κεῖσθαι περιττῶς τὸ ῥέοντε πρὸς ἔπους ἐντέλειαν,  εἰ μὴ ἄρα βούλεται δηλῶσαι ποταμοὺς οὐ λειψυδροῦντας ἀλλὰ πλήθοντας.
urn:cts:greekLit:tlg4083.tlg001.hc:5.574|Ὅτι τὸ ἧχι, τουτέστιν ὅπου, ῥοὰς Σιμόεις συμβάλλετον ἠδὲ Σκάμανδρος, Ἀλκμανικὸν σχῆμα λέγεται, οὐχ’ ὅτι Ἀλκμὰν εὗρε τοῦτο, ἀλλὰ διότι  ἐκεῖνος αὐτῷ ἔχαιρε μάλιστα, μέσον δύο ὀνομάτων τιθεὶς ῥῆμα τὸ μετ’ αὐτὰ  κεῖσθαι ὀφεῖλον. καλεῖται δὲ τὸ σχῆμα τοῦτο καὶ προεπίζευξις. Τοιοῦτον καὶ  τὸ ἔνθα μὲν εἰς Ἀχέροντα Πυριφλεγέθων τε ῥέουσι Κωκυτός τε. Καιριωτάτη  δὲ λέξις κἀνταῦθα τὸ συμβάλλειν ἐπὶ μίξεως ποταμῶν, οὐχ’ ἥκιστα δὲ καὶ ἐπὶ  στρατευμάτων. Λέγεται δ’ ἐκ τοῦ τοιούτου ῥήματος τροπικῶς ξυμβολή καὶ ἡ  ἐκ κοινοῦ, καθ’ Ἡσίοδον εἰπεῖν, δαπάνη. ὅθεν καὶ ἀξύμβολον δεῖπνον, εἰς ὅπερ  οὐδὲν δεδαπάνηκεν ὁ φαγών.
urn:cts:greekLit:tlg4083.tlg001.hc:5.575|Ὅτι λύσασα τοὺς ἵππους ἐξ ὀχέων  Ἥρα ἠέρα πουλὺν ἔχευε περὶ αὐτούς, ὡσὰν μὴ ὁρῶνται. τοῖσι δ’ ἀμβροσίην  Σιμόεις ἀνέτειλε νέμεσθαι. Αὐτὴ δὲ καὶ ἡ Ἀθηνᾶ βήτην, ὅ ἐστιν ἔβησαν,  τρήρωσι πελειάσιν ἴθματα ὁμοῖαι, ἤγουν ὅμοιαι κατὰ τὰ κινήματα περιστεραῖς, ὧν τὰ ἴχνη ἀφανῆ εἶναι ἱστοροῦσιν οἱ παλαιοὶ καὶ οὐ κατὰ λόγον τοῦ  μεγέθους διηρθρωμένα.
urn:cts:greekLit:tlg4083.tlg001.hc:5.576|Ὅρα δὲ ὅτι ὁ μῦθος τοῖς δαιμονίοις ἵπποις  αὐτόματον ἀμβροσίαν παραβάλλει καὶ ταύτην οὐ φύεσθαί φησι — Τοῦτο  γὰρ ταπεινὸν εἰπεῖν — , ἀλλ’ ἀνατέλλειν ἐκ γῆς. σεμνοτέρα γὰρ καὶ θειοτέρα ἡ  τοιαύτη λέξις. Ξηρὰ δὲ κἀνταῦθα βρῶσις ἡ ἀμβροσία. εἶδαρ γάρ φησιν, οὐ μὴν  ποτόν. Εἰ μὴ ἄρα καὶ αὕτη δροσερόν τι κρᾶμα ἦν πρὸς ὁμοιότητα τοῦ Ὁμηρικοῦ            κυκεῶνος, ὃς ἔκ τε στερεῶν ἔκ τε ὑγρῶν ἐκέκρατο.
urn:cts:greekLit:tlg4083.tlg001.hc:5.577|Αἱ δὲ πελειάδες  εἶδός τι περιστερᾶς. Τὸ δὲ ἴθμα οὐ σύνηθες ὂν φράζεσθαι ἐκ τοῦ ἰέναι γίνεται  πλεονασμῷ τοῦ θῆτα, ὡς καὶ ἐν τῷ μηνιθμός καὶ παρὰ Κοί̈ντῳ δὲ ὠρυθμός.  Τὸ μέντοι διὰ τοῦ σ1 ἵσμα, ὃ καὶ δασύνεται, ἵδρυμα δηλοῖ παρὰ Λυκόφρονι, ἀπὸ  τοῦ ἵζω γενόμενον.
urn:cts:greekLit:tlg4083.tlg001.hc:5.578|Ἰστέον δὲ ὅτι οἰκεῖον τῇ Ἥρᾳ τὸ ἠέρα πουλὺν  χεύειν, περὶ ἧς ἀλλαχοῦ ῥηθήσεται, ὅτι ἠέρα πίτνα πρόσθε βαθεῖαν, ἀορασίαν  δηλαδή τινα ἐξ ὁμίχλης, ἥτις ἐπιταθεῖσα καὶ νυκτὶ ἔοικε. Θηλυκοῦ δὲ γένους  Ἰωνικῶς κἀνταῦθα εἶναί φασιν οἱ παλαιοὶ τὸ ἠέρα πουλύν. Τοιοῦτον δέ που καὶ  τὸ θῆλυς ἐέρση καὶ ἡδὺς ἀϋτμή.
urn:cts:greekLit:tlg4083.tlg001.hc:5.579|Ὅτι τοὺς περὶ τὸν Διομήδην  ἐπαινῶν φησιν, ὡς πλεῖστοι καὶ ἄριστοι ἕστασαν περὶ αὐτόν λείουσιν ἐοικότες  ὠμοφάγοισιν ἢ συσὶ κάπροισι, τῶν τε σθένος οὐκ ἀλαπαδνόν. Καὶ σημείωσαι  καὶ ἐνταῦθα τὴν συντομίαν τῶν παραβολῶν, καὶ ὅτι καλῶς εἶπε προσθεὶς τὸ  κάπροις. οὐ γὰρ ἁπλῶς οἱ σύες ἄλκιμοι, ἀλλὰ οἱ κάπροι. τὰ δὲ ἔπη ταῦτα  χρήσιμα καὶ εἰς ἐγκώμιον παρατάξεως.
urn:cts:greekLit:tlg4083.tlg001.hc:5.580|Ὅτι στᾶσα ἡ Ἥρα  ἐβόησε Στέντορι εἰσαμένη, ὅ ἐστιν ὁμοιωθεῖσα, μεγαλήτορι, χαλκεοφώνῳ,  ὃς τόσον αὐδήσασκεν, ὅσον ἄλλοι πεντήκοντα. Καὶ σημείωσαι τὴν τοῦ Στέντορος μεγαλοφωνίαν. Φασὶ δὲ αὐτόν τινες μὲν Ἀρκάδα, τινὲς δὲ Θρᾷκα εἶναι,  Ἑρμῇ δὲ περὶ μεγαλοφωνίας ἐρίσαντα ἀναιρεθῆναι. εὑρεῖν δὲ αὐτὸν λέγουσι καὶ  τὴν ἐκ κόχλου βαφὴν ἢ μᾶλλον τὴν διὰ κόχλου βοὴν ἐν ταῖς μάχαις. Ἄλλοι δέ  φασιν ἐν πολλοῖς τῶν ἀντιγράφων μὴ κεῖσθαι τὸν τελευταῖον περὶ Στέντορος  στίχον τὸν περὶ τῆς φωνῆς διὰ τὴν ὑπερβολήν. Μέμνηται δὲ καὶ Ἡρόδοτος  εὐρυβόα τινὸς φωνοῦντος ὑπὲρ τοὺς τότε ἀνθρώπους, λέγων ὡς ἦν περὶ Δαρεῖον  ἀνὴρ Αἰγύπτιος φωνέων μέγιστον ἀνθρώπων. Πάνυ δὲ παρατετηρημένον τὸ χαλκεοφώνῳ, οὐ διὰ τὸ στερρόν, ὅπερ ἀλλαχοῦ φωνὴν εἶπεν ἄρρηκτον, ἀλλὰ διὰ τὸ  ἐξάκουστον τῆς βοῆς. Ἠχητικώτατος γὰρ ἐν μετάλλοις χαλκός, διὸ καὶ           ἤνοπα λέγει ὁ ποιητὴς χαλκόν, ὡς ἀλλαχοῦ φανήσεται. Τὸ δὲ κύων χαλκεόφωνος  καὶ ἕτερον ἔχει λόγον κατὰ ποιότητα φωνῆς, ὁποία καί τισιν ἀνθρώποις καὶ  πτηνοῖς δὲ ἐμφαίνεται.
urn:cts:greekLit:tlg4083.tlg001.hc:5.581|Προσφυῶς δὲ Ὅμηρος μὴ ἔχων ἀριστείαν τινὰ  τῇ Ἥρᾳ προσάψαι ὡς ἀέρι, ποιεῖ γοῦν αὐτὴν μέγα βοῶσαν καί, καιρίως εἰπεῖν,  Στεντόρειον, ἐπεὶ πᾶσα φωνὴ ἀέρος ἐστὶ πληγὴ ἢ πεπληγμένος ἀήρ.
urn:cts:greekLit:tlg4083.tlg001.hc:5.582|Ὅτι γοργότης ἐννοιῶν ἐν τῷ αἰδώς, Ἀργεῖοι, κάκ’ ἐλέγχεα, εἶδος ἀγητοί,  διότι καιρὸς ἐνταῦθα ἦν τῇ λεγούσῃ Ἥρᾳ κατεπείξεως καὶ βραχυλογίας.  Διὸ σὺν τῷ ἀσυνδέτῳ καὶ ἐλλειπτικῶς εἶπεν αἰδώς Ἀργεῖοι, λείπει γὰρ τὸ  ἐστίν. Ὀνειδίζει δέ, εἰ μὴ αἰδοῦνται ῥᾳθυμοῦντες, ἀλλὰ ἐλέγχουσιν, ἤτοι  αἰσχύνουσι, τὸ εἶδος τοῖς ἔργοις.
urn:cts:greekLit:tlg4083.tlg001.hc:5.583|Ὅτι κατὰ τὸν τῆς Ἥρας λόγον  ὄφρα μὲν ἐς πόλεμον πωλέσκετο Ἀχιλλεύς, οὐδέ ποτε Τρῶες πρὸ πυλάων  Δαρδανιάων οἴχνεσκον, ἤγουν ἤρχοντο, κείνου γὰρ ἐδείδισαν ὄβριμον ἔγχος,  αὐτοῦ δὲ μηνίσαντος ἑκὰς πόλιος κοίλῃς ἐπὶ νηυσὶ μάχονται. Καὶ ὅρα ὡς  δεξιώτατα καὶ ἐνταῦθα τὸν ἀκροατὴν εἰς συνήθη ἀνάμνησιν ἄγει τοῦ Ἀχιλλέως.
urn:cts:greekLit:tlg4083.tlg001.hc:5.584|Ψευδοπαρήχησις δὲ τὸ ἐς πόλεμον πωλέσκετο.
urn:cts:greekLit:tlg4083.tlg001.hc:5.585|Αἱ δὲ πολλαχοῦ δηλούμεναι Δαρδάνιαι πύλαι ἐπωνομάζοντο μὲν τῷ ἀρχαίῳ  Δαρδάνῳ, τῷ τοῦ Πριάμου προγόνῳ, ἐλέγοντο δὲ καὶ Σκαιαί, ὡς ἀλλαχοῦ  εἴρηται.
urn:cts:greekLit:tlg4083.tlg001.hc:5.586|Ἔοικε δὲ ὁ Ἑλληνικὸς ναύσταθμος πόρρω τῆς πόλεως εἶναι,  ὡς δηλοῖ τὸ ἑκάς, οὗ διασαφητικὸν τὸ κοίλαις ἐπὶ ναυσίν. Ἰστέον δὲ ὅτι ὁ  Γεωγράφος τοπογραφῶν τὸ Ἑλληνικὸν ναύσταθμον λέγει, ὅτι τὸ ναύσταθμον           πρὸς τῷ Σιγείῳ ἄλλο ὂν παρὰ τὸν Ἀχαιῶν λιμένα, καὶ ὅτι Σίγειον πόλις  κατεσπασμένη, ἔνθα καὶ τὸ ναύσταθμον καὶ ὁ Ἀχαιῶν λιμὴν καὶ τὸ Ἀχαιϊκὸν  στρατόπεδον. Ἀποφαινόμενος δὲ καὶ μὴ κατὰ τὸ ὕστερον Ἴλιον ἀφεστάναι  τῆς Ἑλληνικῆς ναυστάθμου τὸ παλαιὸν Ἴλιον λέγει πρὸς ἄλλοις καὶ ὅτι τὸ ναύσταθμον οὕτω πλησίον ἐστὶ τῆς νῦν πόλεως, ὥστε θαυμάζειν ἄν τινα τῶν μὲν  Ἑλλήνων ἀπόνοιαν, εἴπερ τοσοῦτον χρόνον ἀτείχιστοι ἦσαν πλησίον οὔσης  τοιαύτης πόλεως, τῶν δὲ Τρώων ἀψυχίαν, εἰ γενομένου μὲν τείχους τοιαῦτα  ἤνυσαν, ἀτείχιστον δὲ τὸ ναύσταθμον ἔχοντες οὐδὲν ἐποίουν.
urn:cts:greekLit:tlg4083.tlg001.hc:5.587|Ὅτι ἐπορούειν οὐ μόνον τὸ πολεμικῶς ἐφορμᾶν, ἀλλ’ ἔστιν οὗ καὶ προσηνῶς.  Ἀθηνᾶ γοῦν Τυδείδῃ ἐπόρουσεν, ἤγουν ἁπλῶς εἰς αὐτὸν ἦλθεν, ὅτε καὶ εὗρεν  αὐτὸν ἕλκος ἀναψύχοντα, τό μιν, ἤγουν καθ’ ὃ αὐτόν, βάλε Πάνδαρος ἰῷ.  ἱδρὼς γάρ μιν ἔτειρεν ὑπὸ πλατέος τελαμῶνος ἀσπίδος εὐκύκλου, ἢ ἀμφιβρότης.  τῷ, ἤγουν ᾥτινι, τείρετο, ἢ τρίβετο, κάμνε δὲ χεῖρα, ἂν δ’ ἴσχων τελαμῶνα, τουτέστιν ἀνέχων, ἀνατείνων, κελαινεφὲς αἷμ’ ἀπομόργνυ, ὅ ἐστιν  ἀπέμασσεν, ἀπεπίεζε, περὶ οὗ προείρηται.
urn:cts:greekLit:tlg4083.tlg001.hc:5.588|Καὶ τοιούτῳ λόγῳ ἡ  Ἀθηνᾶ τὸν Διομήδην ἀπόμαχον ἑστῶτα εὑροῦσα ὠνείδισεν, ὑπειποῦσα, ὡς  ἄρα ὀλίγον οἱ παῖδα ἐοικότα γείνατο Τυδεύς. Τυδεύς τοι μικρὸς μὲν ἔην δέμας,  ἀλλὰ μαχητής.
urn:cts:greekLit:tlg4083.tlg001.hc:5.589|Εἶτα δεικνῦσα τὸ τοῦ Τυδέως θάρσος λέγει, ὡς  ἐκεῖνος μὲν καὶ ἐπεχόμενος ὑπ’ ἐμοῦ πολεμεῖν ὅμως προκαλούμενος τοὺς  Θηβαίους ἠρίστευε, σὺ δὲ καὶ ἐρεθιζόμενος ὑπ’ ἐμοὶ φύλακι ὄκνον ἔχεις. ἐξ  οὗ συνάγει μὴ Τυδέως ἐκγεγεννῆσθαι αὐτόν, πιθανῶς κεφαλαιωσαμένη τὴν  ἀνομοιότητα ἐκ τοῦ ἐκεῖνον μὲν Ἀθηνᾶς κωλυούσης μάχεσθαι καὶ νικᾶν,  τοῦτον δὲ κελευόμενον ἀνηκουστεῖν. Εἰσὶ δὲ τὰ τῆς Ἀθηνᾶς τοιαῦτα καί  ῥ’ ὅτε πέρ μιν ἐγὼ πολεμίζειν οὐκ εἴασκον οὐδ’ ἐκπαιφάσσειν, ὅτε τ’ ἤλυθε  νόσφιν Ἀχαιῶν ἄγγελος ἐς Θήβας, δαίνυσθαί μιν ἄνωγον ἐνὶ μεγάροισιν ἕκηλον.  αὐτὰρ ὃ θυμὸν ἔχων ὃν καρτερὸν ὡς τὸ πάρος περ κούρους Καδμείων προκαλίζετο, πάντα δ’ ἐνίκα ῥηϊδίως. τοίη τοι ἐγὼν ἐπιτάρροθος ἦα. σοὶ δ’ ἤτοι  μὲν ἐγὼ παρά θ’ ἵσταμαι ἠδὲ φυλάσσω, καί σε προφρονέως κέλομαι Τρώεσσι  μάχεσθαι: ἀλλά σευ ἢ κάματος πολυάϊξ γυῖα δέδυκεν, ἤ νύ σέ που δέος            ἴσχει ἀκήριον: οὐ σύ γ’ ἔπειτα Τυδέος ἔκγονός ἐσσι δαί̈φρονος Οἰνείδαο.  Τούτων δὲ πολλὰ παραπλακῆναι δύναταί ποτε εἰς λόγον τὸν περὶ ἀνδρὸς  εὐγενοῦς μὲν καὶ ἀνδρείου, ὀκνοῦντος δὲ εἰς ἔργον σπουδαῖον κατά τινα περιπέτειαν. Ἐν τούτοις δὲ φαίνεται ὅτι τε οὐκ ἐνστατικῶς ἡ Ἀθηνᾶ τὸν Τυδέα  ἐκώλυε πολεμεῖν, ἀλλ’ ἐπεῖχε κηδεμονικῶς, καὶ ὅτι τὰ κατὰ Θήβας ὁ Τυδεὺς  τὴν μὲν ἀρχὴν θρασύτερον διεχειρίσατο, εἶτα συνετώτερον, ὅτε πρὸς αὐτοῖς  τοῖς ἔργοις ἦν. διὸ καὶ εὐτυχῶς αὐτῷ ἀπέβη ἐκεῖνα. καὶ οὕτω μὲν πρὸς τὸν  Διομήδην ἡ Ἀθηνᾶ.
urn:cts:greekLit:tlg4083.tlg001.hc:5.590|Ἐκεῖνος δέ, ἐφ’ οἷς ὠνείδισται, φησίν, ἀρξάμενος ἐκ τῶν τοῦ ὀνειδισμοῦ τελευταίων διὰ συνέχειαν λόγου, ὡς οὔτε δέος  ἔχει αὐτὸν οὔτε ὀκνεῖ, ἀλλὰ μέμνηται ὧν ἔφθη προεντείλασθαι αὐτῷ ἡ Ἀθηνᾶ  κωλύουσα θεομαχεῖν. Καὶ οὕτω ῥητορικῶς τὸ αἴτιον περιτρέπει τῇ μυθικῇ   Ἀθηνᾷ, τὴν αἰτίαν, καθά φασιν οἱ ῥήτορες, εἰς αὐτὴν μεθιστῶν ὡς κωλύουσαν,  καὶ λεληθότως κατασκευάζει μήτε ἠλαττῶσθαι τοῦ πατρός, ἀλλὰ καὶ θεοφιλέστερος ἐκείνου εἶναι, εἰ Τυδεὺς μὲν κωλυόμενος οὐχ’ ὑπήκουεν, οὗτος δὲ μέμνηται  τῆς μὴ ἐώσης θεοῖς ἀντικρὺ μάχεσθαι καὶ πείθεται αὐτῇ.
urn:cts:greekLit:tlg4083.tlg001.hc:5.591|Ἔχει δὲ  οὕτω καὶ τὰ τοῦ Διομήδους Γινώσκω σε, θεά, θύγατερ Διός. τῷ τοι προφρονέως ἐρέω ἔπος οὐδ’ ἐπικεύσω. οὔτε τί με δέος ἴσχει ἀκήριον οὔτε τις ὄκνος,  ἀλλ’ ἔτι σῶν μέμνημαι ἐφετμέων, ἃς ἐπέτειλας. οὔ μ’ εἴας μακάρεσσι θεοῖς  ἀντικρὺ μάχεσθαι τοῖς ἄλλοις, ἀτὰρ εἴ κε Διὸς θυγάτηρ Ἀφροδίτη ἔλθῃσ’ ἐς  πόλεμον, τήν γ’ οὐτάμεν ὀξέϊ χαλκῷ. τοὔνεκεν αὐτός τ’ ἀναχάζομαι ἠδὲ καὶ  ἄλλους Ἀργείους ἐκέλευσα ἀλήμεναι ἐνθάδε πάντας. γινώσκω γὰρ Ἄρην  μάχην ἀνακοιρανέοντα. Χρήσιμα δέ τινι καὶ ταῦτα κατὰ καιρὸν παραπλεκόμενα  καὶ παρῳδούμενα, ὅτε αὐτὸς μὲν καλῶς εὐλαβεῖται ποιεῖν τι, πάσχει δὲ            μέμψιν, ὡς ἢ δειλὸς ἢ ὀκνηλός. Καὶ ὅρα τό τε φιλάλληλον τοῦ Διομήδους,  εἴπερ οὐ μόνον αὐτὸς ἀπέχεται οὗπερ ἡ Ἀθηνᾶ παρῄνεσεν, ἀλλὰ καὶ τοὺς ἄλλους τὸ αὐτὸ ποιεῖν ἐθέλει, καὶ ὅτι καὶ διὰ τῆς Ἀθηνᾶς ὁ ποιητὴς δηλοῖ τὸ τῆς  συμβουλῆς ἐν πολλοῖς οὐκ εὐσυντέλεστον, καὶ ὡς αἱ δεύτεραί πως φροντίδες  σοφώτεραι. ἡ γὰρ κωλύσασα τὸν Διομήδην μηδενὶ θεῷ ἐπιθέσθαι ὅτι μὴ μόνῃ  τῇ Ἀφροδίτῃ, νῦν μέμφεται αὐτὸν ὅτι τὸν Ἄρην ὑποστέλλεται.
urn:cts:greekLit:tlg4083.tlg001.hc:5.592|Ὅρα δὲ ἐν τῷ εἰρημένῳ χωρίῳ καὶ ὅπως ὁ ποιητὴς ἑρμηνεύων τὸν ῥηθέντα  τελαμῶνα ἐπήνεγκε τὸ ἀσπίδος, ἵνα νοοῖτο νῦν τελαμών ὁ ταύτης ἀναφορεύς,  οὐ μὴν ὁ τῆς σπάθης.
urn:cts:greekLit:tlg4083.tlg001.hc:5.593|Τὸ δὲ ὀλίγον ταὐτόν ἐστι νῦν τῷ ἧττον,  αὐτὸ δὲ ἀντὶ τοῦ οὐδαμῶς.
urn:cts:greekLit:tlg4083.tlg001.hc:5.594|Διὸ ὑποκαταβᾶσά φησιν οὐ σύ γ'  ἔπειτα Τυδέος ἔκγονός ἐσσι, οὐκ ὀλίγην εἰποῦσα ὁμοιότητα, πάντῃ δὲ ἀποφήσασα. Ἐντεῦθεν δὲ καὶ Σοφοκλῆς λαβὼν λέγει βαιὸν ἐντρέπεσθαι τὸ οὐδ’ ὅλως  ἐπιστρέφεσθαι, καὶ μείων λόγος ἀντὶ τοῦ οὐδείς. Σημείωσαι δὲ ὅτι καὶ ἐν  τούτοις ἡ τῷ Διομήδει λαλοῦσα Ἀθηνᾶ ἡ φρόνησίς ἐστιν, ἡ ἔμφυτος αὐτῷ  καὶ ἀεὶ συμπαρομαρτοῦσα, δι’ ἧς ἀναπολεῖ τὰ τοῦ πατρὸς καὶ ἐκεῖθεν εἰς  μάχην ἐρεθίζεται καὶ μέμφεται ἑαυτόν, ὅτι καὶ βραχὺ γοῦν τι ἀνεπαύσατο,  καὶ μεμψάμενος, εἶτα καὶ ἀναπολήσας εἰς νοῦν, οἷα μεγάλα κατόρθωσε,  σπεύδων κατὰ συνασπισμῶν τεραστίων καί, ὡς εἰπεῖν, δαιμονίων ἐρεθίζει  ἑαυτὸν ἀγχινούστατα καὶ κατὰ τοῦ φρικτοῦ Ἄρεος.
urn:cts:greekLit:tlg4083.tlg001.hc:5.595|Ἀνδρὶ δὲ  βραχυήλικι μέν, ἐνεργεστάτῳ δέ, πρέπει τὸ μικρὸς μὲν ἔην δέμας, ἀλλὰ  μαχητής, ὁποῖον ἡ ἱστορία τὸν Τυδέα παραδίδωσιν. Ὁ δὲ τοιοῦτος μικρὸς  καὶ ὀλίγος λέγοιτ’ ἄν. οὕτω γὰρ ἐν Ὀδυσσείᾳ ὁ Κύκλωψ ὀλίγον τὸν Ὀδυσσέα  φησὶ καὶ Ἡσίοδος δὲ πλοῖον ὀλίγον τὸ μικρὸν ἐν τῷ νῆ’ ὀλίγην αἰνεῖν,  ἤγουν μικράν, διαστελλομένην πρὸς τὴν μεγάλην. διὸ ἐπάγει μεγάλῃ δ’ ἐνὶ            φορτία θέσθαι. Ἀντίκειται δὲ τῷ μὲν μικρῷ ὁ μέγασ — Οὕτω γὰρ ὁ Σαλαμίνιος Αἴας μέγας καὶ μείζων ἐλέγετο — , τῷ δὲ ὀλίγῳ ὁ πολλός κατὰ τὸ  πολλὸς γάρ τις ἔκειτο, τουτέστι μέγας. Εἰ δὲ καὶ ἐν πολλοῖς ὁ μικρὸς καὶ  ὀλίγος καὶ τυτθὸς εἰς ἶσον ἄγονται πολυωνυμίας λόγῳ, ἀλλ’ ἐστὶν ἐν αὐτοῖς  ἄλλως πολλὴ διαφορά. μικρὸς μὲν γὰρ Τυδεὺς ἢ εἴ τις ἄλλος, ὀλίγος δὲ  ὄχλος, τυτθὸς δὲ παῖς καὶ βρέφος τυτθὸν τὸ ἐπιτίτθιον. Ὅτε μέντοι πολυωνυμοῦσι, μετ’ αὐτῶν ἐστι καὶ τὸ βραχύ καὶ τὸ μέτριον, καὶ πρὸ αὐτῶν τὸ  μικκός, ὅπερ ἐστὶ μικρός, ὀξυνόμενον μὲν κατὰ τὸ μικρός, διπλάζον δὲ τὸ  κάππα, ὡς δῆθεν Αἰολικόν, κατὰ τὸ Ἰκκός, ὅπερ ἐστὶ κύριον ὄνομα σοφοῦ  ἰατροῦ Ῥηγίνου, ἐξ οὗ παροιμία τὸ δεῖπνον Ἰκκοῦ, διὰ τὸ εὐτελὲς τῆς  ἐκείνου ζωῆς. Ἐκ δὲ τοῦ ῥηθέντος μικκοῦ, ὅ ἐστι μικροῦ, ὑποκοριστικὸν ὁ  μικκύλος. Ὅθεν μικκύλα χερύδρια αἱ παιδικαὶ μικραὶ χεῖρες παρὰ τῷ Συρακουσίῳ Μόσχῳ. Δοκεῖ δὲ τὸ μικρὸς ἔην δέμας πρὸς διαστολὴν εἰρῆσθαι τῆς  κατ’ ἄλλο τι μικρότητος, οἷον τῆς κατά τι μέλος ἢ ψυχῆς ἀρετήν. εἰκὸς γὰρ  εἶναί τινα βραχύχειρα, ᾧ ἀνάπαλιν ἔσχεν ὁ μακρόχειρ Ἀρταξέρξης. Οὕτω δέ           πως καὶ μικροψυχεῖ τις, καὶ ἄλλος διεκπεσὼν τοῦ μεγαλοπρεπὴς εἶναι μικροπρεπὴς λέγεται. Ἐκ τοῦ μείων δὲ τὸν μικρὸν παράγουσιν οἱ παλαιοί. Χορηγία  δέ τις ἐτυμολόγοις καὶ τὸ Τυδεὺς μικρὸς ἔην, οἳ ἐκ τοῦ τυτθόν, ὅ ἐστι μικρόν,  τὸν Τυδέα παρωνυμοῦσι. Μώμου δέ τι ἔχειν φαίνεται καὶ τὸ μικρόν τινα εἶναι  τὸ δέμας. διὸ καὶ ὁ ποιητὴς ἔοικε λέγειν ὡς, εἰ καὶ μὴ ἀρετὴν κατὰ σῶμα εἶχε  Τυδεύς, ἀφανὴς ὢν καὶ οἷον κατακεχωσμένος, τῇ γοῦν ἀνδρίᾳ περιεβλέπετο. ὁ  μέντοι Διομήδης εὐμεγεθέστερος ὑπονοεῖται, ὡς εἰκός, εἶναι τοῦ πατρός.
urn:cts:greekLit:tlg4083.tlg001.hc:5.596|Τὸ δὲ Τυδεύς κείμενον ἐν τέλει στίχου καὶ πάλιν κατάρχον ἑτέρου  στίχου, ὡς προέκκειται, δόξοι μὲν ἂν ἐπαναληπτικῶς εἰρῆσθαι, ποιεῖ δὲ  μᾶλλον σχῆμα ἀντιστροφῆς κατὰ τοὺς ῥήτορας. Ὅρα δὲ καὶ ὡς τὴν Θηβαϊκὴν  ἱστορίαν τόποις διαφόροις ὁ ποιητὴς μερίσας ἐν μὲν τῇ βασιλικῇ ἐπιπωλήσει  ἐπλάτυνεν αὐτήν, ἐνταῦθα δὲ βραχυλογεῖ.
urn:cts:greekLit:tlg4083.tlg001.hc:5.597|Περὶ δὲ τοῦ ἐκπαιφάσσειν  δηλοῦται ἀλλαχοῦ.
urn:cts:greekLit:tlg4083.tlg001.hc:5.598|Τὸ δὲ ἐλθεῖν ἄγγελον τὸν Τυδέα ἐς Θήβας ἄλλως  ἔφρασε φθάσας Ὅμηρος ἐν τῷ ἀγγελίην ἐπὶ Τυδῆ στεῖλαν Ἀχαιοί.
urn:cts:greekLit:tlg4083.tlg001.hc:5.599|Τὸ δὲ θυμὸν ἔχειν καρτερὸν συντίθησιν τὸν ἀλλαχοῦ καρτερόθυμον.
urn:cts:greekLit:tlg4083.tlg001.hc:5.600|Τοὺς δὲ Καδμείους ἀνωτέρω Καδμείωνας ἔφη κατὰ παρωνυμίαν τὴν ἀλλαχόθι δηλωθεῖσαν. Τὸ δὲ πάντα ἐνίκα διχῶς κἀνταῦθα νοεῖται. ἢ γὰρ  πάντα τὸν ἀντιστάντα ἢ πάντα τὰ ἆθλα.
urn:cts:greekLit:tlg4083.tlg001.hc:5.601|Τὸ δὲ παρίστασθαι οὐκ ἐξ  ἀνάγκης αἰεὶ ἐπικουρίαν δηλοῖ. διὸ ἐδέησεν ἐνταῦθα προσθήκης διὰ σαφήνειαν  ἐν τῷ παρά θ’ ἵσταμαι ἠδὲ φυλάσσω. Ἔστι δὲ τὸ τοιοῦτον παρίστασθαι  ὅμοιόν τι τῷ προί̈στασθαι.
urn:cts:greekLit:tlg4083.tlg001.hc:5.602|Τὸ δὲ προφρονέως δὶς ἐνταῦθα ῥηθὲν           ποιητικώτερόν ἐστι, κοινότερον δὲ καὶ ἀναλογώτερον ἀπαθῶς τὸ προφρόνως.
urn:cts:greekLit:tlg4083.tlg001.hc:5.603|Τὸ δὲ πολυάϊξ καίριον ἐπίθετον καμάτου πολεμικοῦ, ἐν ᾧ αἱ πολλαὶ  κινήσεις ἀνιᾶσι τὸν μαχητήν.
urn:cts:greekLit:tlg4083.tlg001.hc:5.604|Δέος δὲ ἀκήριον τὸ ἀψυχοποιόν, ταὐτὸν  δ’ εἰπεῖν νεκροποιόν. Καί εἰσι τρεῖς αὗται λέξεις ἰσοδύναμοι, καὶ τέταρτον τὸ  νῶκαρ. ἐν αἷς ἡ ἐτυμολογία στέρησιν ἀναπτύσσει ψυχῆς καὶ κῆρος, ἃ ταὐτὸν  σημαίνουσιν. Ἐν τούτοις δὲ καὶ ὁρισμὸς ὑπανακύπτει ὄκνου, ὡς δοξάζοντος  Ὁμήρου ὄκνον εἶναι τὴν μετὰ κάματον ἀργίαν.
urn:cts:greekLit:tlg4083.tlg001.hc:5.605|Ὅρα δὲ καὶ τὸ Τυδέος  ἔκγονος διὰ τοῦ κ γραφέν, ὅπερ διασαφῶν ὁ ποιητὴς μετ’ ὀλίγα ἐν τοῖς περὶ  τοῦ Ἄρεός φησιν ἐκ γὰρ ἐμεῦ γένος ἐσσί, τρόπον τινὰ διὰ τούτου καὶ τὸν  Ἄρην Διὸς ἔκγονον λέγων. καὶ μετ’ ὀλίγα εἰ δέ κεν ἐξ ἄλλου θεῶν ἐγένου.  Ὁ μέντοι διὰ τῶν δύο γ ἔγγονος οὔτε Ὁμηρικός ἐστι καὶ δηλοῖ υἱωνὸν παρὰ  τοῖς μεθ’ Ὅμηρον.
urn:cts:greekLit:tlg4083.tlg001.hc:5.606|Τὸ δὲ γινώσκω σε θεά ὑπόμνησίς ἐστι τοῦ ἔτι ἐξ  ὀφθαλμῶν ἀφῃρῆσθαι τὴν ἀχλὺν τῷ ἥρωϊ, ὡς οὕτω γινώσκεσθαι ὑπ’ αὐτοῦ  ἠμὲν θεὸν ἠδὲ καὶ ἄνδρα. Εἰκὸς δὲ καὶ κατὰ τὸν Σοφόκλειον Ὀδυσσέα εὐμαθὲς εἶναι καὶ τῷ Διομήδει τὸ τῆς Ἀθηνᾶς φώνημα.
urn:cts:greekLit:tlg4083.tlg001.hc:5.607|Ἀλήμεναι  δὲ, ταὐτὸν δ’ εἰπεῖν ἀλῆναι, δηλοῖ μὲν τὸ συστραφῆναι, ἀφίλητον δὲ πεζολόγοις ἔρριπται. ὅθεν δὲ γίνεται, φανεῖται ἀλλαχοῦ.
urn:cts:greekLit:tlg4083.tlg001.hc:5.608|Τὸ δὲ γινώσκω  Ἄρηα, ὡς καὶ πρὸ αὐτοῦ τὸ γινώσκω σε θεά, λεχθέντα οὕτω καθ’ αὑτὰ  δηλοῦσιν, ὅτι καὶ πρὸ τούτων ἐν τῷ Κύπριν Διομήδης ἐπῴχετο γινώσκων  ὅ τ’ ἄναλκις θεὸς ἦν, ὀρθῶς ἐτίθετο στιγμὴ εἰς τὸ γινώσκων, εἶτα ὡς ἀπ'  ἄλλης ἀρχῆς ἀνεγινώσκετο τὸ ὅ τ’ ἄναλκις ἦν, καθὰ καὶ ἐκεῖ γέγραπται.  Κοιρανέων δὲ καὶ ἐνταῦθα ὁ ἀρχικῶς διαταττόμενος, ὡς καὶ πρὸ τούτων  Ὀδυσσεὺς κοιρανέων που δίεπε στρατόν. Οὕτω καὶ παρὰ Σοφοκλεῖ ἑτεροιοῦται  τοῦ τυραννεῖν τὸ τύραννα δρᾶν, καθὰ καὶ τοῦ βασιλεύειν ἑτεροῖον ἂν εἴη τὸ  βασιλικὰ πράττειν.
urn:cts:greekLit:tlg4083.tlg001.hc:5.609|Ὅτι ὀτρυντικὸν εἰς θάρρος μάχης τὸ μήτε  σύ γε Ἄρηα τό γε δείδιθι μήτε τινὰ ἄλλον καὶ ἑξῆς. Ἔνθα καὶ τὸ ἀλλ'  ἄγ’ ἐπ’ Ἄρηϊ πρώτῳ ἔχε ἵππους, ἤγουν ἔλαυνε, ὃ πολλαχοῦ κεῖται.
urn:cts:greekLit:tlg4083.tlg001.hc:5.610|Τὸ δὲ δείδιθι χρηστόν ἐστιν εἰς μέτρον δακτυλικόν, ἄλλως δέ γε κοινότερον  δέδιθι λέγεται ἐν τρισὶ βραχείαις λέξεσι. Μεταπλασμὸν δὲ ἔπαθε καὶ τὸ δείδιθι.  ὡς γὰρ ἴε ἴθι, κλῦε κλῦθι, οὕτω δέδιε δέδιθι καὶ ἐπενθέσει δείδιθι. Ὅτι δὲ  τὰ συχνὰ βραχέα οὐ μόνον ἐπενθέσεις διχρόνων πάσχουσι κατὰ τὸ Μούλιος,  δουράτεος, εἴριον, δείδιθι, καὶ τὰ τοιαῦτα, ἐν οἷς καὶ ὁδοιπόρος καὶ ὁδοιδόκος καὶ Πυλαιμένης καὶ τὰ κατ’ αὐτόν, ἀλλὰ καὶ τροπὰς καὶ ἐκτάσεις καὶ  συμφώνων πλεονασμούς, δῆλόν ἐστι. τροπὰς μέν, ὡς τὸ θεητόκος καὶ ὅσα            τοιαῦτα ἐδηλώθη, ἐκτάσεις δέ, ὡς τὸ ὠλεσίκαρπος, διωλύγιον, ἐτώσιον,  περιώσιον, πλεονασμοὺς δὲ συμφώνων, ὡς τὸ φερέσβιος, θεσπέσιος. οὐκ  ἄδηλον δὲ ὅτι καὶ τὸ η ἐν ἐνίοις ἐπεντεθὲν παχύνει τὴν τῶν βραχέων ἰσχνότητα,  ὁποῖόν τι καὶ ὁ ἐπήβολος καὶ ὁ ἐπηετανός.
urn:cts:greekLit:tlg4083.tlg001.hc:5.611|Ὅτι τὸ σχεδόν καὶ  σχεδίην λέγεται, οἷον τύψον δὲ σχεδίην. Ἔστι δὲ ὀνοματικὸν ἐπίρρημα  ἀπὸ τοῦ σχέδιος σχεδία, ἡ σύνεγγυς, ἵνα λέγῃ ἐλλειπτικῶς: τύψον σχεδίην  τυπὴν ἢ πληγήν. καὶ ἔστιν ὅμοιον τῷ ἀμφαδίην ἐκ τοῦ ἀμφαδόν.
urn:cts:greekLit:tlg4083.tlg001.hc:5.612|Ὅτι τὸν θοῦρον Ἄρην προϊὼν ὁ Ζεὺς ἀλλοπρόσαλλον καλέσει. Ἐνταῦθα δὲ  ἡ Ἀθηνᾶ ἐπὶ πλέον κακολογοῦσα σφοδρῶς κατὰ κόμματα λέγει αὐτὸν μαινόμενον, τυκτὸν κακόν, ἀλλοπρόσαλλον. Μαινόμενον μὲν διὰ τοὺς ἐν ταῖς  μάχαις θυμούς, ἐξ ὧν καὶ ὁ ἀρειμάνιος εἴρηται. Καὶ γὰρ καὶ πρὸ ὀλίγου ἔφη  εἰ οὕτω μαίνεσθαι ἐάσομεν Ἄρηα, καὶ ἐν τοῖς ἑξῆς δὲ ἀκουσόμεθα ὃ δὲ  μαίνεται οὐκέτ’ ἀνεκτῶς, καὶ ἢ καὶ ἐμὸν δόρυ μαίνεται ἐν παλάμῃ. Τυκτὸν  δὲ κακόν, ὡς ὑφ’ ἡμῶν αὐτῶν τευχόμενον καὶ μὴ φύσει ἡμῖν ἐγγινόμενον,  καθὰ τὸ ἐσθίειν, τὸ πίνειν, τὸ ὑπνοῦν καὶ τὰ ἄλλα. — Ἡ γὰρ φύσις ἥμερον            ἔτευξε ζῷον τὸν ἄνθρωπον, εἰ καὶ αὐτὸς ἑαυτὸν εἰς μάχιμον μετατεύχει καὶ  κακοποιὸς δι’ Ἄρεος γίνεται, ἀπειπάμενος τὸν ἀκάκητα Ἑρμῆν. — Ἀλλοπρόσαλλον δὲ ὡς ἀστατοῦντα καὶ ἄλλοτε ἄλλῳ χαριζόμενον,
urn:cts:greekLit:tlg4083.tlg001.hc:5.613|ὡς  δηλοῖ τὸ ὃς πρῴην μὲν ἐμοί τε καὶ Ἥρῃ στεῦτο, ἤγουν ὑπισχνεῖτο, ἀγορεύων  Τρωσὶ μαχήσεσθαι, ἀτὰρ Ἀργείοισιν ἀρήξειν, νῦν δὲ μετὰ Τρώεσσιν ὁμιλεῖ,  τῶν δὲ λέλασται, ἤγουν τῶν Ἀργείων ἢ ὧν ὑπέσχετο. ἤγουν, ὡς εἴρηται,  ἀλλοπρόσαλλός ἐστι κατὰ τὸ φαινόμενον ὁ ἄλλος πρὸς ἄλλον γινόμενος κατὰ  τὴν Ὁμηρικὴν ἑρμηνείαν, καί, κατὰ τοὺς παλαιοὺς εἰπεῖν, ἕτερον πρὸς ἕτερον  διαβάλλων καὶ ἄλλοτε ἄλλῳ φίλος. Ἢ κατὰ ἀλληγορίαν, ὅτι οὐ τῶν αὐτῶν ἀεὶ  ἡ νίκη ἐστὶν ἡ κατὰ πόλεμον, ἀλλ’ ἄλλοτε ἄλλῳ ἐκ πολέμου προστίθεται,  γινομένη ἑτεραλκής. Ξυνὸς γὰρ Ἐνυάλιος καί τε κτανέοντα κατέκτα, ὡς ἐν  ἄλλοις λέγεται. Σὺ δ’ ἄν, ὦ οὗτος, ἀλλοπρόσαλλον ἐρεῖς καὶ ξυνὸν Ἐνυάλιον  καὶ τὸν πολύφιλον καὶ κακόφιλον. καὶ ἄλλως δὲ ἀλλοπρόσαλλον ἐροῦμεν τὸν  σκολιὸν ἢ καὶ κολακικόν. Εὐριπίδης δὲ τὸν Ὁμηρικὸν παραποιήσας νοῦν λέγει            που δριμέως κοινὸν Ἐνυάλιον τὸν ἀδελφικόν, καθ’ ὁμοιότητα τοῦ κοινὸν  αὐτάδελφον κάρα. Σημείωσαι δὲ ὅτι ἐς τοσοῦτον φευκτέος ὁ καθ’ Ὅμηρον  ἀλλοπρόσαλλος, ὥστε καὶ ὁ τοῦ μύθου Ζεὺς ἐν τῇ α ῥαψῳδίᾳ εὐλαβεῖται  σκωφθῆναι τοιοῦτος, ἔνθα βαρὺ κρίνει, ὡς ἡ Ἥρα νεικεῖ αὐτόν καί τέ φησι  μάχῃ Τρώεσσιν ἀρήγειν, ὡς ἐκ τούτου ὑπονοεῖσθαι οὐκ ἀφυῶς ἀλλοπρόσαλλον καὶ τὸν Δία, ὅτε εἰς εἱμαρμένην ἐκληφθεὶς ἄλλοτε πρὸς ἄλλους ῥέπει καὶ  αὐτὸς κατὰ τύχης μεταβολάς, οὐ μὴν ὡς μαινόμενος καὶ ὡς τυκτὸν κακόν.
urn:cts:greekLit:tlg4083.tlg001.hc:5.614|Ὅτι τὸ ἁπλῶς καταγαγεῖν τοῦ ἅρματος ἀφ’ ἵππων ὠθεῖν  λέγει. Οὕτω γὰρ ἡ Ἀθηνᾶ τὸν Σθένελον ἀφ’ ἵππων ὦσε χαμᾶζε, χειρὶ πάλιν  ἐρύσασα, ἤγουν εἰς τοὐπίσω ἑλκύσασα. Ἰστέον δὲ ὅτι καὶ τὸ χωρίον τοῦτο  παντελῶς ἐστιν ἀναλληγόρητον καὶ ποιητικῇ μάλιστα τερατείᾳ πρέπον. οὐ  γὰρ ἔστι νοεῖν ἱστορικῶς, ὅτι ὁ Σθένελος κατά τινα σύνεσιν κατῆλθε τοῦ  ἅρματος, ὡς εἶναι τὸν Διομήδην παραιβάτην ἅμα τὸν αὐτὸν καὶ ἡνίοχον, εἰ  μὴ ἄρα ἐστί τις θεραπεία τοῦ τοιούτου μύθου τὸ πᾶσαν οὕτω καταπραχθῆναι  δεξιώτατα ὑπὸ Διομήδους τὴν διφρηλασίαν, ὡς μηδὲ προσλογισθῆναι τοῖς  ἔργοις ὅλως τὸν ἡνίοχον Σθένελον.
urn:cts:greekLit:tlg4083.tlg001.hc:5.615|Ὅτι ἐν τῷ ὃ δ’ ἂρ ἐμμαπέως  ἀπόρουσε, τὸ ἐμμαπέως λέξις ἐστὶ ποιητική, δηλοῦσα τὸ σπουδαίως, οἱονεὶ  ἁμεπέως, ἤγουν ἅμα ἔπει καὶ λόγῳ κατὰ Φιλόξενον, καὶ κατὰ μετάθεσιν  ἐμμαπέως, ἵνα λέγῃ ὅτι κατέβη τοῦ ἅρματος ὁ Σθένελος ἅμα τῷ λαλούσης           αἰσθέσθαι τῆς Ἀθηνᾶς.
urn:cts:greekLit:tlg4083.tlg001.hc:5.616|Μεθὸ Ἀθηνᾶ μὲν ἐς δίφρον ἔβαινε  παραὶ Διομήδεα δῖον, μέγα δ’ ἔβραχε φήγινος ἄξων βριθοσύνῃ. δεινὴν γὰρ  ἄγεν θεὸν ἄνδρα τ’ ἄριστον. Καὶ σημείωσαι τὸ ἔβραχεν ὡς οὐ μόνον ἐπὶ  ὅπλων λέγεται, ἀλλ’ ἰδοὺ καὶ ἐπὶ ἄξονος βαρυνθέντος, ὥσπερ που καὶ ἐπὶ  θυρέτρων εὐαρμόστων. Καὶ ἀπορεῖται μέν, πῶς βάρους αἰτία ἡ ἀβαρὴς Ἀθηνᾶ.  Λύει δὲ αὐτὸ φιλοσόφως ὁ Σιμπλίκιος, τῇ αἰσθήσει προσχρώμενος εἰς λύσιν  τῆς ἀπορίας. τὸ γὰρ νοητὸν ἀληθῶς μὲν ἀβαρές, βάρος δὲ ἔχειν φαίνεται,  ὡς αἰσθητόν, ὅτε κατ’ αἴσθησιν ἐπιφαίνοιτο.
urn:cts:greekLit:tlg4083.tlg001.hc:5.617|Τὸ δὲ φήγινος ἄξων  φιλοτίμως παρέρριψεν ὁ ποιητὴς ὡς τεκτονικὸν παράγγελμα, μονονουχὶ λέγων  δεῖν φήγινον εἶναι τὸν τοιοῦτον ἄξονα, οὐ κατὰ τὴν Ἡσιόδου μικροπρέπειαν  ἐν ἔργῳ τὰ τοιαῦτα παραγγέλματα θέμενος, ἀλλ’ αὐτὰ μὲν ἐπιτρέχων καὶ ἐν  παρέργῳ τιθείς, τῶν δὲ μεγαλοπρεπῶν ἡρωϊκῶν καὶ καιρίων γινόμενος. Οἱ  δὲ παλαιοὶ ἀντὶ τοῦ φήγινος πήδινος γράφουσιν, εἰπόντες ὅτι πῆδος εἶδος  ξύλου. ὅθεν καὶ πηδός ἡ πλάτη, ὡς ἐκ τοιούτου ξύλου σκευασθεῖσα.
urn:cts:greekLit:tlg4083.tlg001.hc:5.618|Τῆς δὲ βριθοσύνης ἡ ἀναλογία κατὰ τὴν τοξοσύνην καὶ δρηστοσύνην καὶ  παλαισμοσύνην καὶ τὴν τραγικὴν ἀπιστοσύνην καὶ βιότου ἀπειροσύνην. Τὸ δὲ  δεινὴν θεόν χρήσιμόν ἐστι καὶ εἰς τὴν δεινὴν τῆς Ἀθηνᾶς αἰγίδα.
urn:cts:greekLit:tlg4083.tlg001.hc:5.619|Ὅρα δὲ ὡς παρὰ τὴν προδηλωθεῖσαν τοῦ σοφοῦ Νέστορος παραγγελίαν ἡ  Ἀθηνᾶ εἰς τὸ τοῦ Διομήδους ἱκομένη ἅρμα οὐκ ἔγχει ὀρέγεται, ὡς ἐκεῖνος  ἔφη, ἀλλὰ μάστιγα καὶ ἡνία λάζεται, ὅ ἐστι λαμβάνει. Αἴτιον δ’ ὅτι οὐ κατ'  ἄνθρωπον ἡ πρᾶξις, διὸ οὐδ’ ἀνθρωπίνως μεθοδεύεται.
urn:cts:greekLit:tlg4083.tlg001.hc:5.620|Ὅτι ἡ  Ἀθηνᾶ ἔλαθε τὸν Ἄρην ἐν τῷ τοῦ Διομήδους ἅρματι οὖσα, διότι δῦνεν  Ἄϊδος κυνέην, μή μιν ἴδοι ὄβριμος Ἄρης. ἥτις μελαντάτη ὑπὸ τοῦ μύθου  λέγεται εἶναι ὑπὲρ πᾶν, ὃ ἂν εἴπῃ τις, μέλαν. Διὸ καὶ πᾶς ἀφανὴς ὢν ἐν τῷ  δολίως τι πράττειν καὶ οἷον ὑπὸ Ἅιδῃ καὶ τῷ ἐκεῖσε σκότῳ Ἅιδου λέγεται  παροιμιωδῶς κυνέην φορεῖν. Ἔστι δὲ κατὰ τοὺς παλαιοὺς νέφος τι πυκνότατον           ἡ τοῦ Ἅιδου κυνέη, δι’ οὗ καὶ θεοὶ ἀφανεῖς ἀλλήλοις γίνονται, ὡς εἶναι ταὐτὸν  κυνῆν Ἅιδου δῦναι καὶ ὑπὸ παχυτάτῳ νέφει γενέσθαι. Ἴσως δὲ καὶ ἐκ τοῦ ὑπὸ  γῆν ἀί̈δου ἤτοι σκότου εἴρηται τὸ δῦν’ Ἄϊδος κυνέην, ἣν δηλαδὴ περιβαλόμενός τις οὐκ ἂν ὁραθείη. Διὸ καὶ Ἀθηνᾶ ἔδυνεν αὐτήν, ἵνα μὴ αὐτὴν ἴδοι  ὁ Ἄρης. Καὶ σημείωσαι ὅτι ἡ φύσει φωσφόρος Ἀθηνᾶ νῦν διὰ χρείαν ἐπικτήτῳ σκότῳ καλύπτεται. Δηλοῖ δὲ καὶ ταῦτα τὴν τῆς φρονήσεως φύσιν, ἥτις  ἐν Ὀδυσσείᾳ μὲν ἐξέλαμψε δίκην φωτός, ἐνταῦθα δὲ ἑαυτὴν ὡς ἐν σκοτίᾳ  ἐπέκρυψε. Σημείωσαι δὲ καὶ ὅτι ὥσπερ νῦν ἡ Ἀθηνᾶ ἑαυτὴν τῷ Ἄρει δοκεῖ  διὰ σκοτεινοῦ νέφους ἐπικρύψαι — Τοῦτο γάρ, ὡς εἴρηται, ἦν ἡ τοῦ Ἅιδου  κυνῆ — , οὕτω πρός τινα σαφήνειαν ὑπονοητικὴν τῆς τοιαύτης κυνέης καὶ ἐν  τοῖς ἑξῆς ὁ Ἄρης ἀφανὴς ἔσται τῷ Διομήδει, ὡς εὐθὺς μετ’ ὀλίγα φανήσεται.  Δῆλον δὲ ὅτι, ὥσπερ πρὸ μικροῦ ἱμάντας καὶ λέπαδνα οὐ κυριολεκτῶν εἶπεν  ἐπὶ τοῦ τῆς Ἥρας ἅρματος, οὕτως οὐδὲ ἐνταῦθα ἐπὶ καταστάσεως νεφώδους  τὴν τοῦ Ἅιδου κυνέην κυριολεκτεῖ ὁ ποιητής, οἷα κατ’ ἀνάγκην μεταφορᾶς  καὶ τοῦτο παθών. Ἄλλως μέντοι μυθικώτερόν ἐστι κυριολεξίαν ἐνταῦθα  ὑπονοῆσαι, εἴ τις κατὰ τὸ σιωπώμενον ἐκ Πλούτωνος εἴπῃ τὴν Ἀθηνᾶν λαβεῖν  τὴν ἐκείνου κυνέην. Τέως γε μὴν θεωρητέον ὡς εὐλόγως ὁ ποιητὴς οὐδέν τι  ὅλως περὶ τῆς τοιαύτης ἔφη κυνέης, ἀλλ’ ὀνομάσας μόνον αὐτὴν οὐδέν τι πλέον  ἐπεσημήνατο εὖ ποιήσας. Σκοπητέον δὲ καθ’ οἵαν καὶ ὅσην παράχρησιν Ἅιδου  κυνέην ἔφη ὁ ποιητὴς τὸ τῆς κεφαλῆς ἀέριον κάλυμμα, δι’ οὗ κρύπτεταί τις τὸ  βλέπεσθαι ἢ ἐς τὸ πᾶν ἢ κατὰ μόνον πρόσωπον. Ἔστι δ’ εὑρεῖν παρὰ τοῖς  παλαιοῖς ὡς κυνέη καλεῖται καὶ τὸ κοινῶς λεγόμενον σκιάδειον, ὅπερ Ἡσίοδος  πῖλόν φησιν ἀσκητόν.
urn:cts:greekLit:tlg4083.tlg001.hc:5.621|Ὅτι οὐκ ἀργῶς βροτολοιγὸν πολλαχοῦ  λέγει τὸν Ἄρην ὁ ποιητὴς κατὰ μόνην ἀλληγορίαν ἀλλὰ καὶ σωματικῶς. Ἰδοὺ  γὰρ ἐνταῦθα καὶ κατὰ μῦθον κτείνας ὁ Ἄρης καὶ θυμὸν ἐξαινύμενος, ἤγουν            ἀφελόμενος, ἐξεναρίζει τινὰ πελώριον Περίφαντα καὶ χειρουργεῖ τὸν φόνον,  ἵνα πιθανὸν οὕτως εἴη ἐνταῦθα καὶ τὸ κατὰ Διομήδους αὐτὸν ἔγχεϊ χαλκείῳ  ὀρέξασθαι. Καὶ πρὸ ὀλίγου δὲ πολλοὺς ἐξενάριξεν Ἕκτωρ τε καὶ χάλκεος  Ἄρης. Ὅλως γὰρ ἐν δευτέρῳ τὰ τῶν ἀλληγοριῶν τίθεται ὁ ποιητής, καὶ  οὐδὲ δεῖ ἀλληγορεῖν, εἰ μὴ πρότερόν τις καταστήσει καὶ κρατυνεῖ τὸν μῦθον  εἰς πιθανότητα. Ἀρίσταρχος μέντοι μηδέν τι τῶν Ὁμήρου, ὡς καὶ προερρέθη, ἀλληγορεῖν ἀξιῶν, οὐ μόνον ὑπερβολικόν τι λέγει, ἀλλὰ καὶ σοφίας μεγάλης  ἀφαιρεῖται τὸν ποιητήν.
urn:cts:greekLit:tlg4083.tlg001.hc:5.622|Ὅρα δὲ καὶ ἐνταῦθα τὸ ὠρέξατο ἔγχεϊ  χαλκείῳ, ἤτοι ἀνέτεινεν ἔγχος καὶ ἔτεινεν ἑαυτὸν τῷ ἔγχει. καὶ ἔστιν ὅμοιον  τῷ ἔγχει ὀρεξάσθω. Τοῦτο δὲ παρακατιὼν σαφέστερον λέγει ὡρμᾶτο  ἔγχεϊ χαλκείῳ. Ἐνταῦθα δὲ εἰπὼν ὁ ποιητὴς καὶ ζυγὸν ἡνία θ’ ἵππων, τὸν  ἵππειον ζυγόν, ὃν πρὸ τούτων ἔφη, πρὸς διαστολὴν ἑτεροίων ζυγῶν διέλυσεν  εἰς τὸ ζυγὸν ἵππων.
urn:cts:greekLit:tlg4083.tlg001.hc:5.623|Τοῦ δὲ αἴνυτο θέμα αἴνυμι, ὅπερ ἁπλῶς μὲν  ληφθὲν ἀντὶ τοῦ ἀφαιρῶ λέγεται γίνεσθαι ἀπὸ τοῦ αἴρω αἴρνω αἰρνύω, αἴρνυμι,  ἐξ οὗ τὸ τυρῶν αἰνύμενοι ἐν Ὀδυσσείᾳ. Εἰ δὲ φονία λέξις ἐστί, πρόκειται,  φασίν, αὐτοῦ τὸ κτῶ κταίνω, ἀφ’ οὗ ἀπελεύσει τοῦ τ καίνω, ἐξ αὐτοῦ δὲ ὁμοίως  αἴνω, ὅθεν αἰνύω αἴνυμι καὶ θυμὸν αἰνύμενος.
urn:cts:greekLit:tlg4083.tlg001.hc:5.624|Ὅτι τὸν Διομήδην  σεμνολογῶν ὁ ποιητὴς ὡς εὐθὺς ἀριστεύσοντά φησιν Διομήδεα δῖον, Αἰτωλῶν  ὄχ’ ἄριστον, Ὀϊλέος ἀγλαὸν υἱόν.
urn:cts:greekLit:tlg4083.tlg001.hc:5.625|Ὅτι τὸ μὲν τοῦ Ἄρεος ἔγχος  χειρὶ λαβοῦσα ἡ Ἀθηνᾶ ὦσεν ὑπ’ ἐκ δίφροιο ἐτώσιον ἀϊχθῆναι, τὸ δὲ τοῦ  Διομήδους ἐπέρεισε νείατον ἐς κενεῶνα, ὅθι ζωνύσκετο μίτρην ὁ Ἄρης.  ἔνθα μιν οὖτα τυχών, διὰ δὲ χρόα καλὸν ἔδαψεν, ἐκ δὲ δόρυ σπάσεν αὖτις.  ὃ δ’ ἔβραχε χάλκεος Ἄρης, ὅσσον τ’ ἐννεάχιλοι ἐπίαχον ἢ δεκάχιλοι ἀνέρες ἐν  πολέμῳ ἔριδα ξυνάγοντες Ἄρηος. Καὶ ἔοικεν ὁ Διομήδης ἐν πλήθει τοσούτων            χιλιάδων τὴν ἀρρενωπὸν ἀριστείαν ἄρτι ἐνδείξασθαι, κένωμά τι εὑρὼν ἐν  ἄκροις καὶ ἀραίωσιν λαοῦ. τοῦτο γάρ, φασίν, αἰνίττεται ὁ νείατος κενεών.  Καὶ δοκεῖ τοῖς παλαιοῖς ἐν πλείονι συνασπισμῷ ἀριστεῦσαι νῦν ὁ ἥρως ἢ ὅτε  τὴν θῆλυν Ἀφροδίτην ἔτρωσεν, ὡς καὶ Ἡράκλειτος πλατύτερον ἀλληγορεῖ.  Καὶ ἔστι μείζων αὕτη ἀριστεία. ἐκεῖ μὲν γὰρ οὐ παρῆν τις γενναῖος τῶν  Τρώων πρόμαχος τοῦ Αἰνείου κειμένου, ἐνταῦθα δὲ ὁ Ἕκτωρ ὁμιλεῖ, ὁ τῶν  Τρώων ἄριστος, καὶ οὕτως εὐδοκιμεῖ ὡς καὶ τὸν Ἄρην δοκεῖν σὺν αὐτῷ εἶναι.  ὁ τοίνυν Διομήδης κατὰ τοῦ τοιούτου πολέμου δράσας γενναῖα μέγα τι  ποιεῖ. διὸ καὶ αὐτὸν τὸν Ἄρην λέγεται βαλεῖν.
urn:cts:greekLit:tlg4083.tlg001.hc:5.626|Τὸ δὲ ἐννεάχιλοι ἢ  δεκάχιλοι διὰ μὲν διχρόνου γραφόμενον ἔχει τερατείαν ποιητικὴν καὶ μεγαλοπρέπειαν. Ἐὰν δὲ διὰ διφθόγγου κατά τινας γράφεται, οὐ μόνον ἀδιανόητόν  ἐστιν, ἀλλὰ καὶ πάνυ σμικροπρεπές. τί γὰρ μέγα, ἐὰν ἐννέα χειλέων ἢ δέκα φωνὴν  ὁ τοιοῦτος Ἄρης ἀφίησιν, ὅπου γε ὁ θνητὸς Στέντωρ αὐδᾶν ἔχει ὅσον ἄλλοι           πεντήκοντα; πῶς δὲ καὶ τρόμος εἷλεν Ἀχαιούς τε Τρῶάς τε δείσαντας ἐκ  τῆς βοῆς, ἐὰν δεκάστομος ἦν; ἐφ’ οἵῳ δὲ μεγαλείῳ δεκαστόμου βοῆς ἐπεσημάνθη τὸ τόσον ἔβραχ’ Ἄρης, ἆτος πολέμοιο, τουτέστιν ἀκόρεστος, κραθεὶς  ἐκ τοῦ ἄατος, ὡς πολλαχοῦ φαίνεται. Ὥρμητο δὲ ὅμως ἡ διὰ διφθόγγου ἀλλόκοτος γραφὴ ἐκ τοῦ οὐδ’ εἴ μοι δέκα μὲν στόματ’ εἶεν, καὶ ἔχοι ἂν ἴσως  οὕτω τερατῶδές τι ὁ λόγος, ὡς οὕτως ἑκάστου τῶν ἰαχόντων Τρώων γεγωνὸς  φθεγγομένου, καθάπερ ἂν εἰ καὶ πολλοῖς ἐχρᾶτο στόμασιν, ὧν οἷον πύλαι τὰ  χείλη.
urn:cts:greekLit:tlg4083.tlg001.hc:5.627|Ὅρα δὲ τὸ ζωνύσκετο μίτρην, διασαφητικὸν ὂν καὶ αὐτὸ τῆς  πολεμικῆς ζώνης καὶ τοῦ ἑτεροιοῦσθαι αὐτὴν πρὸς τὴν μίτραν. ἄλλως γάρ,  εἴπερ ζώνη ἡ μίτρα, πῶς ἂν ζωνύσκοιτο;
urn:cts:greekLit:tlg4083.tlg001.hc:5.628|Τοῦ δὲ δάπτειν, ἐξ οὗ καὶ τὸ  δαρδάπτειν καὶ δαπταί αἱ μυῖαι, ὡς καὶ ἀλλαχοῦ δηλοῦται, πρωτότυπον τὸ  δῶ, ἐξ οὗ τὸ δαίω, καθ’ οἷον ἄν τις ἐρεῖ σημαινόμενον. Ὡς γὰρ βῶ βάπτω,  ῥῶ ῥάπτω, κνῶ κνάπτω, τὰ ἑτέρωθι σαφῶς δηλωθέντα, οὕτω καὶ δῶ δάπτω.
urn:cts:greekLit:tlg4083.tlg001.hc:5.629|Τὸ δὲ βράχειν ἰδοὺ καὶ ἐπὶ μεγάλης βοῆς, ὁπλιτῶν μέντοι.
urn:cts:greekLit:tlg4083.tlg001.hc:5.630|Τὸ δὲ ἔριδα ξυνάγοντες Ἄρηος ἔχει μὲν διαστολὴν πρὸς ἑτέρας ἔριδας,  ἐπιτείνει δὲ συγκριτικῶς τὴν ἐνταῦθα πολεμικὴν ἰαχήν, ὡς μὴ κατὰ τὰς ἄλλας  οὖσαν, τὰς ἁπλῶς βοωμένας, ἀλλ’ ὁποίαν ἰαχήσαιεν ἂν μυριοπληθεῖς ἄνδρες  πόλεμον συρρηγνύντες. Ὥσπερ δὲ ξυνάγεται πόλεμος ὁ ἐκ πολλῶν ἀνδρῶν τῶν  καθέκαστα, οἷον ἵνα ξυνάγωμεν Ἄρηα, ταὐτὸν δ’ εἰπεῖν συμφέρεται, κατὰ            τὸ συμφερτὴ δ’ ἀρετὴ πέλει ἀνδρῶν, οὕτω ξυνάγεται καὶ ἔρις ἡ κατὰ πόλεμον.
urn:cts:greekLit:tlg4083.tlg001.hc:5.631|Ὅτι ἐν Ὀδυσσείᾳ μὲν τὸν Κύκλωπος βαρὺν φθόγγον ὀλίγοι τινὲς  ἔδεισαν, ἐνταῦθα δὲ Ἄρεος βοήσαντος λαοὶ τρέμουσι. Φησὶ γὰρ τοὺς δ’ ἂρ  ὑπὸ τρόμος εἷλεν Ἀχαιούς τε Τρῶάς τε δείσαντας. τόσσον ἔβραχ’ Ἄρης,  ὡς εἴρηται, οὐ βοὴν ἀγαθὸς αὐτὸς ὤν, ἀλλὰ καὶ τὸν φθόγγον οὖλος.
urn:cts:greekLit:tlg4083.tlg001.hc:5.632|Ὅτι ὁπηνίκα καυματηρᾶς οὔσης τῆς ἡμέρας πρὸς ἀνατολὴν ἢ δύσιν μελαίνεται ὁ ἀήρ, ἄνεμος προσδοκᾶται. ὃ καὶ Ὅμηρος ἐκ παρέργου ἐν παραβολῇ  δηλοῖ, φιλοσοφῶν ὡς οἷον ἐκ παρόδου καὶ λέγων ὅτι οἵη δ’ ἐκ νεφέων ἐρεβεννὴ  φαίνεται ἀὴρ καύματος ἐξ, ἤγουν μετὰ καῦμα, ἀνέμοιο δυσαέος ὀρνυμένοιο,  τοῖος Διομήδεϊ χάλκεος Ἄρης φαίνεθ’ ὁμοῦ νεφέεσσιν ἰὼν εἰς οὐρανὸν εὐρύν,  τουτέστιν εἰς νέφος ἔδοξεν ἐσχηματίσθαι ὁ μυθικὸς Ἄρης, φεύγων ἐκ τοῦ  πολέμου. Καὶ σημείωσαι ὅτι ἐπὶ μὲν τῆς Ἀφροδίτης ἀσφαλέστερον εἶπε τὸ  μελαίνετο δὲ χρόα καλόν, ἐνταῦθα δὲ ἄλλως τερατώδη ταύτην τῷ Ἄρεϊ  μελανίαν τὴν διὰ τοῦ νέφους προσέπλασεν. ὅθεν ἔμφασίν τινα δίδωσι τοῦ  νέφος τι νοεῖν καὶ τὴν τοῦ Ἅιδου κυνῆν, ὡς καὶ προγέγραπται, εἴγε καὶ ὁ Ἄρης  νῦν ἀφανὴς γίνεται, νεφωθεὶς οἷον καὶ ζοφωθείς, οἵα τις ἐκ νεφέων ἐρεβεννὴ ἀὴρ  φαίνεται. Εἴη δὲ ἂν αὕτη νέφωσις ἐκ παχείας κόνεως ὑψοῦ ἀρθείσης ἐν τῇ  συντόνῳ κινήσει τῶν μαχομένων, ὅτε ἡ μάχη ἐκλίνθη γενομένης τροπῆς.  Ὅρα δὲ καὶ σχῆμα παραβολῆς καινότερον. οὐ γὰρ ἐκ παραβολικοῦ ἄρχεται  ἐπιρρήματος, ἀλλ’ ἐξ ἀντωνυμίας ἀναφορικῆς. Φησὶ γάρ: οἵα ἐρεβεννὴ ἀήρ,  τοῖος ἐφαίνετο Ἄρης.
urn:cts:greekLit:tlg4083.tlg001.hc:5.633|Ὅρα δὲ καὶ τὸ ἀήρ θηλυκῶς καὶ νῦν λεχθὲν καὶ  ἐκτεῖνον τὴν ἄρχουσαν.
urn:cts:greekLit:tlg4083.tlg001.hc:5.634|Ἡ δὲ ἐξ πρόθεσις οὐ μόνον ἐνταῦθα εἴληπται  ἀντὶ τῆς μετα προθέσεως, ἀλλὰ καὶ ἀλλαχοῦ, οἷον πιόμενα ἐκ βοτάνης,  ἤτοι μετὰ τὴν βοσκήν, καὶ ἐκ νυκτῶν δ’ ἄνεμοι χαλεποί, ἤτοι μετὰ τὰς  νύκτας.
urn:cts:greekLit:tlg4083.tlg001.hc:5.635|Διπλάζεται δὲ τὸ ἀμετάβολον ἐν τῷ ἐρεβεννή ἀναγκαίως           εἰς μέτρου χρείαν. πάσχει δ’ αὐτό ποτε καὶ ἡ φαεννή καὶ ἡ κλεεννή, ἅπερ  εἰσὶν ἡ φαεινή καὶ ἡ κλεινή.
urn:cts:greekLit:tlg4083.tlg001.hc:5.636|Ὅτι διασαφῶν ἐνταῦθα τὴν τοῦ Ὀλύμπου λέξιν φησὶν ἵκανε θεῶν ἕδος, αἰπὺν Ὄλυμπον.
urn:cts:greekLit:tlg4083.tlg001.hc:5.637|Ὅτι διδάσκων  κἀνταῦθα ὁ ποιητὴς παραποίησιν ἐπῶν φησι περὶ Ἄρεος πὰρ δὲ Διὶ̈ Κρονίωνι  καθέζετο θυμὸν ἀχεύων, ὃν δὴ στίχον ἔφη ἐν τῇ α ῥαψῳδίᾳ περὶ Αἰγαίωνος,  θεὶς ἐκεῖ ἀντὶ τοῦ θυμὸν ἀχεύων τὸ κύδεϊ γαίων.
urn:cts:greekLit:tlg4083.tlg001.hc:5.638|Ὅτι καὶ ἐνταῦθα,  ὡς καὶ ἐπὶ Ἀφροδίτης, ἄμβροτον αἷμα καταρρέειν ἐξ ὠτειλῆς λέγει τοῦ  Ἄρεος, ἐπαναπαυσάμενος ἤδη τῇ λέξει τοῦ αἵματος μᾶλλον ἤπερ τῇ τοῦ  ἰχῶρος, περὶ οὗ προείρηται. Δεῖξε γάρ, φησίν, ἄμβροτον αἷμα καταρρέον  ἐξ ὠτειλῆς.
urn:cts:greekLit:tlg4083.tlg001.hc:5.639|Ὅτι ὥσπερ προκαλῶ προκαλίζω, καναχῶ καναχίζω,  στοναχῶ στοναχίζω, μηρυκῶ μηρυκίζω, μοχθῶ μοχθίζω παρὰ Θεοκρίτῳ,  οὕτω πολλαχοῦ καὶ νεμεσῶ νεμεσίζω. εὕρηται δὲ καὶ τὸ ἠρεμίζω, καὶ αἰτίζω,  ὥσπερ καὶ πολεμίζω. Ἡρόδοτος δὲ καὶ ἀτρεμίζειν φησίν.
urn:cts:greekLit:tlg4083.tlg001.hc:5.640|Ἰστέον            δὲ ὅτι ὁ ἐκτραγῳδῶν πρός τινα ὑπερέχοντα πάθος οἰκεῖον, ὅπερ ἔπαθε παρά  τινος τῶν συνήθων, εἴποι ἄν οὐ νεμεσίζῃ ὁρῶν τάδε καρτερὰ ἔργα; αἰεί τοι  ῥίγιστα τετληότες εἰμέν, ἤγουν ἐσμέν, ἀλλήλων ἰότητι, τουτέστι βουλῇ,  χάριν ἄνδρεσσι φέροντες. Παρῴδηται δὲ ἡ ἀρχὴ τῶν ῥηθέντων κατὰ μίαν  λέξιν ἐκ τῶν πρὸ ὀλίγου ῥηθέντων, ἔνθα ἔφη Ζεῦ πάτερ, οὐ νεμεσίζῃ Ἄρηι τάδε  καρτερὰ ἔργα; Καὶ σημείωσαι ὅτι καὶ ἐνταῦθα τὸ καρτερὰ ἔργα οὐκ ἐπὶ  ἐπαίνου κεῖται ἀλλ’ ἀντὶ τοῦ βιαστικά, καθ’ ὃ καὶ βέλος λέγεται καρτερόν.  πάντως γὰρ οὐκ ἐπαινεῖ ὁ Ἄρης, ἃ κακῶς ἔπαθε διὰ τὴν Ἀθηνᾶν. οὕτω δὲ καὶ  λόγος κρατερός ὁ ἀπειλητικὸς καὶ βίαν δηλῶν.
urn:cts:greekLit:tlg4083.tlg001.hc:5.641|Ὅτι τὸ σοὶ πάντες  μαχόμεθα, ἤγουν διὰ σέ, ὅμοιον τῷ σοὶ ζῶ, ἤτοι διὰ σέ. Ἐνταῦθα δὲ  ὅρα ὡς ἀδιανόητα δοκεῖ πρὸς τὸν Δία λέγειν ὁ Ἄρης ἐν τῷ σοὶ μαχόμεθα.  σὺ γὰρ ἔτεκες ἄφρονα κούρην. οὐ γὰρ αἴτιος μάχης ὁ ἄφρονα παῖδα γεννήσας  οὐδὲ αἰτιατέος ἁπλῶς.
urn:cts:greekLit:tlg4083.tlg001.hc:5.642|Διὸ καὶ τὸν λόγον ἐπιδιορθούμενος ἐπάγει  ἄλλοι μὲν γὰρ πάντες, ὅσοι θεοί εἰσ’ ἐν Ὀλύμπῳ, σοί τ’ ἐπιπείθονται καὶ  δεδμήμεσθα ἕκαστος: ταύτην δὲ οὔτ’ ἔπεϊ προτιβάλλεαι, οὔτε τι ἔργῳ, ὅ  ἐστιν, οὔτε λόγῳ οὔτε ἔργῳ λυπεῖς, ἀλλ’ ἀνίεις, ἤγουν ἀναπείθεις, ἐπεὶ αὐτὸς  ἐγείναο καὶ ἑξῆς. Καὶ οὕτως γίνεται ὀρθὸς καὶ σπουδαῖος ὁ τοῦ Ἄρεος  λόγος. Τῷ ὄντι γὰρ αἰτιατέος πατήρ, ὃς γεννήσας ἄφρονα παῖδα, οὐκ ἐπέχει  τῆς ἀφροσύνης αὐτήν, ἀλλὰ καὶ προσερεθίζει. Ἰστέον δὲ ὡς ἡ ῥηθεῖσα κατὰ  τοῦ Διὸς αἰτίασις, ὅς ἐστί ποτε καὶ νοῦς, αἴνιγμά ἐστι τοῦ ἐν τοῖς ἐφαμάρτοις  πράξεσιν, ἃς οὐκ ἂν ἐν ζῴοις ἀλόγοις εὕρῃ τις, τὸν νοῦν αἴτιον εἶναι βαθέα            κυβιστῶντα καί που πονηρευόμενον καὶ οὐ διευκρινοῦντα τὸ δέον ἀεί.
urn:cts:greekLit:tlg4083.tlg001.hc:5.643|Ὅρα δὲ τὸ δεδμήμεθα ἕκαστος, σύνεσιν ἔχον ἐπιδιορθωτικὴν τοῦ σοί τ'  ἐπιπείθονται. Εἰ γὰρ κατὰ τὸ σοὶ πείθονται ἐσχημάτισε καὶ τὸ δέδμηνται,  οὐ καλῶς ἐλάλει, ὡς δοκῶν ὑπεξάγειν ἑαυτὸν τοῦ πείθεσθαι καὶ δεδμῆσθαι  κατὰ τοὺς λοιπούς. Δῆλον δὲ ὅτι διαφορά ἐστι τοῦ πείθεσθαι καὶ δεδμῆσθαι.  οὔτε γὰρ πᾶς ὁ πειθόμενος ἄρχοντι ἐξ ἀνάγκης καὶ δεδμημένος ἐστὶν ἐκείνῳ  οὔτε πᾶς ὁ δεδμημένος τινὶ ἤδη καὶ πείθεται. πολλοὶ γὰρ ἀπειθεῖν τοῖς ἄρχουσι  βούλονται. Ὅτι δὲ καὶ εὐοδώτερον εἰς μέτρον τὸ ὅσοι θεοί εἰσι καὶ τὸ πείθονται  καὶ τὸ δεδμήμεσθα, ἤπερ τὸ ἐσμέν καὶ πειθόμεθα καὶ δεδμήμεθα, οὐδ’ αὐτὸ  ἄδηλόν ἐστι.
urn:cts:greekLit:tlg4083.tlg001.hc:5.644|Τὸ δὲ ὅσοι θεοὶ ἐν Ὀλύμπῳ πρὸς διαστολὴν εἶπε  τῶν ὑποταρταρίων, οἳ διὰ τὸ μὴ πείθεσθαι Διὶ̈ καὶ δεδμῆσθαι κάτω ἐρρίφησαν.
urn:cts:greekLit:tlg4083.tlg001.hc:5.645|Τὸ δὲ προτιβάλλεαι, ὅ ἐστι προσβάλλῃ, μάχιμος λέξις, Ἄρεϊ φίλη,  ἀφ’ ἧς ἡ κατὰ πόλεμον προσβολή, ἶσον ὂν τῷ ἐπιπλήττεις. Τῷ δὲ προτιβάλλεαι παθητικῶς ῥηθέντι ὅμοιον καὶ τὸ σὺ δ’ ἐνὶ φρεσὶ βάλλεο σῇσιν. Ἐν  τούτοις δὲ οὐ μόνον ἄφρονα κούρην, ἀλλὰ καὶ οὐλομένην καὶ ᾗ ἀήσυλα ἔργα  μέμηλε καὶ ἀί̈δηλον καὶ μαργαίνειν πείθουσαν καὶ τοιαῦτά τινα τὴν Ἀθηνᾶν  ὁ ἄφρων Ἄρης ἀποκαλεῖ. Καὶ τί γὰρ ἄλλ’ ἢ κανών τίς ἐστι διεστραμμένος ἅπας  ἄφρων πρὸς ἑαυτὸν μετάγειν καὶ στρεβλοῦν ἐθέλων καὶ τὰ ὀρθὰ καὶ μηδὲν  αὐτοῦ ἀπεοικέναι κρίνων καὶ τοὺς εὖ ἔχοντας λόγου καὶ φρονήσεωσ; καὶ τοιαῦτα  μὲν ὁ ἀλόγιστος Ἄρης.
urn:cts:greekLit:tlg4083.tlg001.hc:5.646|Ὁ δὲ Ζεύς, ὃς εἰς νοῦν λαμβάνεται,  τὰ μὲν πρῶτα ἐξουθενῶν αὐτόν φησι μή μοι ἀλλοπρόσαλλε παρεζόμενος  μινύριζε, καὶ τὰ ἑξῆς, ὅσα πρέπει παρῳδηθῆναι εἰς ἄλογον θυμόν. ἐπάγει γὰρ  παραποιῶν στίχον προπεποιημένον ἔχθιστος δέ μοί ἐσσι θεῶν, οἳ Ὄλυμπον  ἔχουσιν, αἰεὶ γάρ τοι ἔρις φίλη πόλεμοί τε μάχαι τε. μητρός τοι μένος ἐστὶν  ἀάσχετον καὶ ἑξῆς, ὡς ῥηθήσεται. Εἶτα ἐφιστᾷ καὶ αὐτῷ τὸν παρὰ θεοῖς           ἰατρὸν Παιήονα καὶ ἰᾶται τὸ τραῦμα, διότι, φησίν, ἐξ ἐμοῦ γένος ἐσσί. Τῷ  ὄντι γὰρ προσδεῖται καὶ τοῦ ἀλόγου μέρους τῆς ψυχῆς τοῦ θυμικοῦ διά τι  συγγενὲς ὁ νοῦς καὶ ἡ φρόνησις, καθὰ καὶ δορυφόρων οἱ βασιλεῖς. διὸ καὶ  ἄγχουσι μὲν αὐτὸ καὶ ἐπιπλήττουσι καὶ ὑπείκειν ποιοῦσιν, οὐ μέντοι καὶ  τέλεον ἐξαφανίζουσιν.
urn:cts:greekLit:tlg4083.tlg001.hc:5.647|Ἀήσυλα δὲ ἔργα ἢ τὰ βλαπτικά παρὰ τὸ ἆσαι,  ἤτοι βλάψαι, πλεονασμῷ τοῦ η , ὡς καὶ ἐν τῷ ὑπέρφανος ὑπερήφανος, καὶ ἐν  ἄλλοις, ἢ τὰ ἀηδῆ παρὰ τὸ α στερητικὸν καὶ τὸ ἧσαι τὸ εὐφρανεῖν. Ποιητικὴ  δὲ ἡ λέξις καὶ πεζῷ λόγῳ οὐκ εὔχρηστος. Ἰστέον δὲ καὶ ὡς περὶ ἀπειθοῦς  τινος ἐροῦμεν ἂν πρὸς ἐπιεικῆ ἄρχοντα τὸ ἄλλοι μὲν πάντες σοί τ’ ἐπιπείθονται  καὶ τὰ ἑξῆς.
urn:cts:greekLit:tlg4083.tlg001.hc:5.648|Καὶ ὅτι ἐν τῷ αὐτὸς ἐγείναο παῖδ’ ἀί̈δηλον, ὃ παράφρασίς ἐστι τοῦ
urn:cts:greekLit:tlg4083.tlg001.hc:5.649|σὺ γὰρ ἔτεκες ἄφρονα κούρην, ὑποδηλοῖ ὁ Ὅμηρος  ὁμοίως τοῖς ἄλλοις ποιηταῖς, ὡς ἐκ μόνου Διὸς ἐγένετο ἡ Ἀθηνᾶ, καὶ οὐχ'  ὥσπερ ὁ Ἄρης, ἐξ αὐτοῦ καὶ Ἥρας. Τὸ δὲ ἀνιέναι, ἤτοι ἀναπείθειν, λέξις  Ὁμήρῳ συνήθης, πολλαχοῦ κειμένη.
urn:cts:greekLit:tlg4083.tlg001.hc:5.650|Διὸ καὶ μετ’ ὀλίγα τὸ μαργαίνειν ἀνέηκεν, ἡ Ἀθηνᾶ δηλαδὴ τὸν Διομήδην, ταὐτόν ἐστι τῷ ἀνέπεισε,  διήγειρεν, ἠρέθισε. Τὸ δὲ μαργαίνειν, ὅ ἐστι μαίνεσθαι, καὶ ὁ πρωτότυπος  αὐτοῦ μάργος βαρυτόνως, ἢ μαργός ὀξυτόνως κατὰ Τυραννίωνα, ἢ ἐκ τοῦ μή  ἀρνητικοῦ καὶ τοῦ ἔργον γίνεται κατὰ τοὺς παλαιοὺς ἢ ἐκ τοῦ μὴ ἀρήγειν.  οὔτε γὰρ ἔργον τι σπουδαῖον τῷ μαργαίνοντι οὔτε ἀρήγεται ὡς ἀποδυσπετῶν.
urn:cts:greekLit:tlg4083.tlg001.hc:5.651|Σημείωσαι δὲ ὡς, εἰ καὶ ἡ ἄλλος ἀντωνυμία οὐκ ἔχει κλητικὴν  ἀναγκαίῳ λόγῳ κατὰ τοὺς τεχνικούς, ἀλλ’ ἰδοὺ ἐν τῇ συνθέσει τοῦ ἀλλοπρόσαλλε           ἔσχεν, ὅπερ ἐνέλειψε τῇ ἁπλότητι. ἔτι δέ, εἰ καὶ τὸ οὐδέτερον αὐτοῦ ὀφεῖλον  εἶναι ἄλλον μετὰ τοῦ ν ἀναλόγως, ὅμως πέπονθεν αὐτοῦ ἔνδειαν, ὡς καὶ τὸ  τοιοῦτο καὶ τοσοῦτο, ἀλλ’ ἐπαναλαμβάνει αὐτό, καθ’ Ἡρῳδιανὸν εἰπεῖν, ἐν  τῷ ἀλλοπρόσαλλον. οὕτω δὲ καὶ ἐν τῷ ἔξαλλον καὶ ἄναλλον.
urn:cts:greekLit:tlg4083.tlg001.hc:5.652|Ὅτι συγκεφαλαιούμενος ὁ ποιητὴς διὰ τοῦ Ἄρεος ἐν βραχυτάτῳ τὰ εἰς πλάτος  ἤδη τερατευθέντα φησὶ Κύπριδα μὲν πρῶτον οὔτασε χεῖρ’ ἐπὶ καρπῷ,  αὐτὰρ ἔπειτ’ αὐτῷ μοι ἐπέσσυτο δαίμονι ἶσος, ὁ Διομήδης δηλαδή.
urn:cts:greekLit:tlg4083.tlg001.hc:5.653|Ὅτι τὸ φυγεῖν περιφράζων φησὶν ἀλλά μ’ ὑπήνεικαν, ἤγουν ὑπήνεγκαν,  ὑπεξήγαγον, ταχέες πόδες.
urn:cts:greekLit:tlg4083.tlg001.hc:5.654|Ἄρης δὲ καὶ τοῦτό φησιν, λέγων  καὶ ὡς, εἰ μὴ ταχὺ ἔφυγεν, αὐτοῦ ἂν πήματ’ ἔπασχον ἐν αἰνῇσιν, ὅ ἐστι δειναῖς  ἢ αἰαναῖς, νεκάδεσσιν, ἤ κεν ζὼς ἀμενηνὸς ἔα χαλκοῖο τυπῇσιν, ἤγουν ἐὰν  ζῶν ἀσθενῶς εἶχον ταῖς ἐκ σιδήρου πληγαῖς. Τὸ γὰρ ἤ κεν γράφεται μὲν διὰ  τοῦ η παρὰ τοῖς ἀκριβεστέροις, ἑρμηνεύεται δὲ ἀντὶ τοῦ εἰ διστακτικοῦ, ὡς καὶ  τὸ ἢ καὶ ἐμὸν δόρυ μαίνεται ἐν παλάμῃσι, καὶ ἄλλα δέ τινα, περὶ ὧν προείρηται. Λέγει δὲ νεκάδας τὰς τάξεις τῶν νεκρῶν. Τὸ δὲ ζώς ἐκ τοῦ ζωός           γίνεται κατὰ συναίρεσιν, οἷον ζωὸς ἔην καὶ Ἄδρηστον ζωὸν ἕλε. Διὸ καὶ  ὀξύνεται ὡς ἐκ βαρείας καὶ ὀξείας συναιρεθέν, εἰ καὶ ὁ Ἀσκαλωνίτης αὐτὸ  περιέσπα, καθά φασιν Ἀπίων καὶ Ἡρόδωρος. Καὶ οὐκ ἔστιν ὅμοιον τῷ σῶς ὁ  ὑγιής. ἐκεῖνο γὰρ ἐκ τοῦ σάος ἢ σόος περιέσπασται, ὡς ἐξ ὀξείας καὶ βαρείας  κραθέν. Τὸ δὲ ἔα Ἰωνικόν, οὗ κοινὸν τὸ ἦα, ὃ δηλοῖ τὸ ἦν, κεῖται καὶ ἐν  ἄλλοις, καί που ῥηθήσεται σαφῶς περὶ αὐτοῦ.
urn:cts:greekLit:tlg4083.tlg001.hc:5.655|Ὅτι πρὸς ἐριστικὸν  καὶ ἀλλήναλλον ἄνθρωπον δυσωποῦντα πρέπει ῥηθῆναι τῶν τοῦ Διός, ὡς  ἐρρέθη, πρὸς Ἄρην τὸ μή τί μοι, ἀλλοπρόσαλλε, παρεζόμενος μινύριζε.  ἔχθιστος δέ μοί ἐσσι: αἰεὶ γάρ τοι ἔρις τε φίλη πόλεμοί τε μάχαι τε. ὃ ἐκ  τῆς α ῥαψῳδίας παρελκυσθὲν ἀπαραποίητον κεῖται. τὸ μέντοι πρὸ αὐτοῦ            ἔπος παρῴδηται. ἀντὶ γὰρ τοῦ ἔχθιστος δέ μοί ἐσσι διοτρεφέων βασιλήων, ὃ  ἐκεῖ ἐρρέθη, ἐνταῦθά φησιν ἔχθιστος θεῶν, οἳ Ὄλυμπον ἔχουσιν.
urn:cts:greekLit:tlg4083.tlg001.hc:5.656|Ἰστέον δὲ ὅτι μινυρίζειν ἐστὶ τὸ μινυὸν κατὰ Ἀττικούς, ἤτοι μικρὸν καὶ  ἠρέμα, κλαίειν. Παλαιὸς δέ τις γράφει οὕτω ῥητῶς μινυρίζειν τὸ ἠρέμα καὶ  λεπτὸν ᾄδειν. οἱ δέ τινες τὸ θρηνεῖν καὶ ἀποδύρεσθαι. Ἡ δὲ χρῆσις τοῦ μινυοῦ  φυλάττεσθαι δοκεῖ καὶ εἰσέτι νῦν ἐν Ἀθήναις. Εἰ δὲ ἐκ τοῦ μινυός ὁ Μινύας τὸ  κύριον καθάπερ ἐκ τοῦ τυτθός ὁ Τυδεύς, στοχάσασθαι μὲν ἔστιν, ἀποφήνασθαι  δὲ οὔ.
urn:cts:greekLit:tlg4083.tlg001.hc:5.657|Ἐν δὲ τῷ αἰεὶ γάρ τοι ἔρις τε φίλη καὶ ἑξῆς, ἀστέρα  τὸν καὶ πρὸ ὀλίγου ῥηθέντα παρατιθέασιν οἱ παλαιοί, ὡς ὧδε κάλλιστα κειμένου  τοῦ λόγου ἤπερ ἐπὶ τοῦ Ἀχιλλέως ἐν τῇ α ῥαψῳδίᾳ. ὅπως δ’ ἂν ἔχοι τὸ πρᾶγμα,  οὐκ ἐν ἐπαίνῳ κεῖται τὸ ἀεὶ φίλερι. Χρὴ γὰρ κατὰ τοὺς σοφοὺς πολεμικὸν  εἶναί τινα, οὐ μὴν φιλοπόλεμον.
urn:cts:greekLit:tlg4083.tlg001.hc:5.658|Ὅτι τὸ τῆς Ἥρας ἀνένδοτον πρὸς  τὸν Δία δηλοῦται μὲν καὶ ἐν τῇ α ῥαψῳδίᾳ, ἐνταῦθα δὲ ἀριδηλότατα, ἐν οἷς  αὐτὸς ὁ Ζεὺς ἀάσχετον λέγει τὸ μένος ἐκείνης καὶ οὐκ ἐπίεικτον, εἰ καὶ ὑπ'  αὐτοῦ σπουδῇ δάμναται ἐπέεσσι. Διασαφητικὸν δέ ἐστι τοῦ ἀάσχετον τὸ ἐπίεικτον, εἴπερ καὶ ταὐτὸν σχέσθαι καὶ εἴκειν. Οὐ δύο δὲ στερήσεις ἔχει τὸ ἀάσχετον  κατὰ τὸ ἀάατον. οὐ γάρ, ὥσπερ ἀάατον ἔστιν ὅτε τὸ ἀτηρόν, οὕτω καὶ ἀάσχετον  τὸ σχετόν. ἀλλὰ τὸ μὲν πρῶτον α ἐπιτείνει, τὸ δὲ δεύτερον στερεῖ, ὡς δηλοῦν  τὸ ἄγαν ἀκατάσχετον.
urn:cts:greekLit:tlg4083.tlg001.hc:5.659|Ἐνταῦθα δὲ καί τι κεῖται παιδευτικὸν τοῦ  φυλάττειν μυστήρια. Ὁ γὰρ τὴν Ἥραν ἐρεθισθεῖσαν κατὰ τοῦ Ἄρεος Ζεὺς  εὖ εἰδὼς λέγει διστακτικῶς ὀί̈εσθαι τὸν Ἄρην κείνης τάδε πάσχειν ἐννεσίῃσιν,           ἤγουν συμβουλαῖς, αἳ γίνονται οὐκ ἀπὸ τοῦ ἐννέπω, ἀλλ’ ἢ ἀπὸ τοῦ ἔννοια  κατὰ τοὺς παλαιούς, πρὸς ὁμοιότητα, φασί, τοῦ πηγόμαλλος πηγεσίμαλλος,  ἢ μᾶλλον ἀπὸ τοῦ ἐνίημι, τὸ ἐμβάλλω, κατὰ τὸ ἐν φρεσὶ βάλλεο σῇσιν, ἵνα  ἐκ τοῦ ἐνίημι ἐνεῖμαι ἐνεῖσαι γίνεται ἐνεσία, καὶ διπλασμῷ τοῦ ν ἐννεσία, ἡ  εἰς νοῦν ἐνιεμένη συμβουλή.
urn:cts:greekLit:tlg4083.tlg001.hc:5.660|Ὅτι τὴν φύσει πατρικὴν σχέσιν καὶ  ἐν μύθοις ὑπεμφαίνων ὁ ποιητὴς πλάττει τὸν πατέρα Δία λέγοντα πρὸς τὸν  Ἄρην ὡς, εἰ καὶ φίλερις εἶ ἀεὶ καὶ μάχιμος καὶ ἀί̈δηλος, ὃ φθάσας Ἄρης εἶπε  κατὰ Ἀθηνᾶς, καὶ διὰ τοῦτο ἀνόμοιος τῷ πατρί, ἀλλ’ οὐ μάν σ’ ἔτι δηρὸν  ἀνέξομαι ἄλγε’ ἔχοντα. ἐκ γὰρ ἐμεῦ γένος ἐσσί. ὃ διασαφῶν ἐπάγει ἐμοὶ δέ  σε γείνατο μήτηρ, ἤγουν οὐχ’ ἁπλῶς ὁμογενὴς εἶ, ἀλλὰ καὶ υἱός, ὡς εἴπερ,  φησίν, ἐξ ἄλλου γε θεῶν γένευ, ὅ ἐστιν, ἐγένου, ὧδ’ ἀί̈δηλος, ὃ σὺ ὠνείδισας  εἰς Ἀθηνᾶν, καί κεν δὴ πάλαι ἦσθα ἐνέρτερος Οὐρανιώνων, κατὰ τοὺς  Τιτᾶνας δηλαδή. Χείριστος ἄρα ὁ μυθικὸς Ἄρης. διὸ καὶ καλῶς ὤκνει εἰπεῖν  τὸ σοί τ’ ἐπιπειθόμεθα. οὐ γὰρ οἶδε πείθεσθαι, εἰ καὶ ἄκων δέδμηται. Ὅρα  δὲ τὸ γένευ πρὸς ὄγκον λόγου φρασθέν. ἄλλως γὰρ ἦν γένου εἰπεῖν.
urn:cts:greekLit:tlg4083.tlg001.hc:5.661|Τὸ δὲ ἐνέρτερος ἡ ἐντέλειά ἐστι τοῦ νέρτερος. Καὶ ταῦτα μὲν μυθικῶς ἐκ Διὸς  πρὸς Ἄρην.
urn:cts:greekLit:tlg4083.tlg001.hc:5.662|Ἐν οἷς τὸ ἀνέξομαί σε ἀσυνήθως τοῖς ὕστερον αἰτιατικῇ συντάσσεται. ἀλληγορικῶς δὲ τί αὐτὰ βούλονται, προείρηται.
urn:cts:greekLit:tlg4083.tlg001.hc:5.663|Ὅτι ἄνωγε μὲν τὸ ἐκέλευε προπαροξυτόνως, οἷον Παιήον’ ἄνωγεν ἰήσασθαι,  ὃ καὶ ἀνώγει, γράφεται ἀπὸ τοῦ ἀνώγω ῥήματος, οὗ ὁ μέλλων ἀνώξω. ἐπὶ δὲ  τοῦ ἤνοιγε προπερισπᾶται, οἷον οὔ τις θεὸς ἄλλος ἀνῷγεν, ἐκ τοῦ ᾦγεν,           ὡς ἦγεν ἀνῆγεν, εὗδε καθεῦδε, καὶ ὅσα τοιαῦτα, ὡς καὶ προείρηται, τροχαϊκὰ  ῥήματα.
urn:cts:greekLit:tlg4083.tlg001.hc:5.664|Ὅτι ἐν τῷ τῷ δ’ ἐπὶ Παιήων ὀδυνήφατα φάρμακα  πάσσων ἠκέσατο φάρμακα μὲν πάντως τὰ ἐπ’ ἀγαθῷ, δι’ ὧν ὀδύνη πέφασται,  ἤγουν πεφόνευται, ὅπερ ταὐτόν ἐστι τῷ ἀκεσώδυνα καὶ φέροντα ἄκος. Τὸ δὲ  πάσσεν ἐμφαίνει ῥιζικὸν ἰατρὸν εἶναι καὶ τὸν Παιήονα, τρίβοντα βοτάνας  καὶ καταπάσσοντα, ὡς καὶ ἀλλαχοῦ ἐφ’ ἑτέρων οἶδεν ὁ ποιητής.
urn:cts:greekLit:tlg4083.tlg001.hc:5.665|Ὅτι τὸ τάχος τῆς τῶν φαρμάκων, ὡς εἰκός, τοῦ μυθικοῦ Παιήονος θεραπείας  ὁ ποιητὴς τεραστίως ὑποδηλῶν λαμβάνει παραβολὴν ἐκ τυροποιί̈ας καὶ λέγει  οὕτω ταχέως αὐτὰ ξηρᾶναι τὸ τοῦ Ἄρεος ἕλκος καὶ συμπῆξαι τὸ αἷμα, ὡς  ὅτε ὀπὸς γάλα λευκὸν ἐπειγόμενος συνέπηξεν, ὑγρὸν ἐόν, μάλα δ’ ὦκα περιστρέφεται κυκόωντι, τουτέστιν, οὕτω ταχέως ὁ Παιήων τὸν Ἄρην ἰάσατο  συμπήξας τὸ ἕλκος, ὥσπερ ὀπὸς γάλατι ἐμβληθεὶς καὶ ὡς οἷον ἔμψυχός τις  αὐτὸς κατὰ σπουδὴν ἐπειγόμενος, ἢ καὶ ἄλλως, ὡς μάλα ὦκα τῷ κυκῶντι  περιστρεφόμενος, ὑγρὸν ὂν τὸ γάλα συνέπηξεν, ἢ κατὰ ἑτέραν γραφήν, ὥσπερ  ὑγρὸν γάλα ἐπειγόμενον ὑπὸ τοῦ κυκῶντος συνέπηξεν ὁ ὀπός. Ὥστε  ὀπὸς οὐ τὸ γάλα ἐστίν, ὡς μανθάνουσιν οἱ τρόφιμοι τῶν σχεδικῶν αἰνιγμάτων,  οἷα τοῦ ὀποῦ τούτου, καθὰ γάλακτος, παραβδάλλοντες ἰδιωτικώτερον, ἀλλὰ            κυρίως ὀπὸς καλεῖται ἡ τὸν τυρὸν συμπήττουσα πυετία. ὅθεν καὶ ὀπίας τυρός  ὁ πεπηγὼς ὑπὸ ὀποῦ. Λέγεται μέντοι ὀπός καὶ τὸ γαλακτῶδες τῆς συκῆς, ναὶ      μὴν καὶ τὸ ὑγρόν, ὃ τὰ φύλλα πρὸς τοῖς κλάδοις συνέχει. ὅθεν καὶ ἡ ὀπώρα  παρωνόμασται. Τῶν τις δὲ παλαιῶν φησιν ὀπός: ἡ πυτία, τὸ τῶν δένδρων  δάκρυον, τὸ γαλακτῶδες τῆς συκῆς.
urn:cts:greekLit:tlg4083.tlg001.hc:5.666|Ὅτι δὲ τάχους ἐστὶ δηλωτικὴ  ἡ ῥηθεῖσα παραβολή, δηλοῖ ὁ ποιητὴς εἰπὼν ὣς ἄρα καρπαλίμως ἰήσατο  θοῦρον Ἄρηα. Τίς δὲ ὁ Παιήων καὶ πόθεν ἡ λέξις εἴληπται καὶ ποσαχῶς  λέγεται, προείρηται. Ἰστέον δὲ ὅτι τε ἐπέτεινεν ὁ ποιητὴς τὸ πολὺ τάχος τῆς  συμπήξεως διὰ τοῦ ἐπείγεσθαι καὶ τοῦ ὦκα καὶ τοῦ μάλα καὶ ὅτι ἔχει τι  γλυκύτητος ἡ λέξις τοῦ ἐπείγεσθαι, ὡς ἐπὶ ἐμψύχου, καθὰ ἐδηλώθη, λεχθεῖσα,  εἴτε ἐπὶ τοῦ ὀποῦ νοηθείη εἴτε ἐπὶ τοῦ γάλατος.
urn:cts:greekLit:tlg4083.tlg001.hc:5.667|Καὶ ὅτι ὑγρὸν γάλα  εἶπε πρὸς διαστολὴν τοῦ τυροῦ, ὃς γάλα ἐστὶ πεπηγὸς ὀπῷ, καθὰ παραδηλοῖ  ὁ ποιητής, ἢ καὶ γάλα καθ’ ἑτέρους ξηρόν. Ὅρα δὲ καὶ τὸ κυκᾶν ἁπλῶς οὕτω  τεθὲν ἀντὶ τοῦ ταράττειν καὶ στρέφειν, καὶ οὐ μόνῳ τῷ κατὰ τὴν Κίρκην κυκεῶνι  προσαρμόττον, ὃς ἀπὸ τοῦ χύειν καὶ χέειν κατὰ τοὺς παλαιοὺς παρῆκται διὰ τὸ           ὑγρὸς εἶναι καὶ πόσιμος. Εἰ δὲ καὶ πράγματα κυκᾶν τις λέγεται καὶ διὰ τοῦτο  κυκεὼν σκώπτεται, μεταφορικῆς τοῦτο μεθόδου ἐστίν. Εἴη δ’ ἂν οὐκ ἄκομψον  εἰπεῖν, ὡς ὁ οὕτω κυκῶν σκωπτικῶς καὶ ἐπιψόγως, ἐκεῖνος καὶ τυρεύειν  λέγεται κατὰ τὸν ἐνταῦθα Ὁμηρικῶς ἐπὶ τυροποιί̈ᾳ κυκῶντα. Καὶ μαρτυρήσει  καὶ ὁ Κωμικὸς ἐκ τοῦ τυροῦ παρετυμολογῶν τὸ τύρευμα, ἐξ οὗ καὶ τὸ τυρβάζειν  γίνεται. Σημειῶδες δ’ ἐν τούτοις ὡς τὸ κυκᾶν μὲν καὶ ὁ κυκεών διλογεῖται  λαμβανόμενα ἐπί τε ψόγῳ καὶ ἄλλως δὲ δίχα ψόγου πραγματικῶς, τὸ δὲ  τυρεύειν καὶ ἡ τυρεία μοναχῶς ἐπὶ φαυλότητος τίθεται. Σημείωσαι δὲ ὅτι ὁ  σοφὸς Ἡρῳδιανὸς τὸ περιστρέφεται κυκόωντι περιτρέφεται γράφει,  πάνυ ὀρθῶς. Ἐν γοῦν τοῖς περὶ τροφαλίδος φησί: τροφαλίδα ῥητέον διὰ τοῦ ο ,  οὐ τρυφαλίδα διὰ τοῦ υ . ἡ γὰρ λέξις εἴρηται παρὰ τὸ τρέφεσθαι, ὅ ἐστι πήγνυσθαι. καὶ παράγει χρῆσιν αὐτίκα τὸ ὡς δ’ ὅτε τις γάλα ἕως τοῦ περιτρέφεται,  τὸ γάλα δηλαδή, κυκόωντι, ἀντὶ τοῦ πήγνυται, φησίν. Ὡς δὲ καὶ ἀπὸ τοῦ  τηρῶ γίνεται τυρός ὁ τηρούμενος εἰς ἀπόθεσιν πλέον γάλατος, οὐκ ἔστιν  ἐνστῆναι τὸν ἐνθυμηθέντα ὁμοίαν τροπὴν τοῦ η εἰς υ ἐν τῷ στήσω στῦλος καὶ  ἅλμη ἁλμυρός.
urn:cts:greekLit:tlg4083.tlg001.hc:5.668|Ὅτι καὶ ἐνταῦθα ὑπηρετητική ἐστιν ἡ Ἥβη. καὶ           γὰρ τὸν Ἄρην ἰατρικῇ μεθόδῳ μετὰ τὴν τοῦ τραύματος θεραπείαν αὐτὴ  λοῦσε, χαρίεντα δὲ εἵματα ἕσσεν, ὅ ἐστιν ἐνέδυσεν. Ἀδελφὴ δέ ἐστιν Ἥρας  ἡ Ἥβη, ὡς καὶ Θεόκριτος μυθολογεῖ.
urn:cts:greekLit:tlg4083.tlg001.hc:5.669|Ὅτι καὶ ἐνταῦθα βραχὺ  παρῳδήσας τίθησιν ἔπος ἐκ τῶν πρὸ τούτου, ἐκεῖ μὲν εἰπὼν ὃς ῥὰ παρὰ  Κρονίωνι καθέζετο κύδεϊ γαίων, ἐνταῦθα δὲ πὰρ δὲ Διὶ̈ Κρονίωνι καθέζετο  κύδεϊ γαίων.
urn:cts:greekLit:tlg4083.tlg001.hc:5.670|Ὅτι ἀνδρείῳ στρατηγῷ πρέπει τὸ παύσας βροτολοιγὸν  Ἄρη ἀνδροκτασιάων.