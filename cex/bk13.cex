#!ctsdata
urn:cts:greekLit:tlg4083.tlg001.hc:13.1|Ὅτι ἐπὶ ταῖς ναυσὶ μάχη ἐπιγράφεται ἡ προκειμένη ῥαψῳδία, ἡρωϊκῶς  μέντοι οὕτω: νῦ δ’ ἐπὶ νηυσὶ μάχη, Δαναοῖς ἤμυνε Ποσειδῶν.
urn:cts:greekLit:tlg4083.tlg001.hc:13.2|Ὅτι  Ζεὺς ἐπεὶ οὖν Τρῶάς τε καὶ Ἕκτορα νηυσὶ πέλασσε, τοὺς μὲν ἔα παρὰ τῇσιν,  ἤγουν παρ’ αὐταῖς, πόνον τ’ ἐχέμεν καὶ ὀϊζὺν νωλεμέως, αὐτὸς δὲ πάλιν τρέπεν  ὄσσε φαεινώ, τουτέστιν ἀλλαχοῦ τὴν θέαν ἔτρεψεν, ἀφεὶς ἐκείνους μάχεσθαι,  ὅπερ παρῳδηθέν ποτε ῥηθείη ἂν καὶ ἐπὶ τῶν ἁπλῶς εἰς ἔριν ὑποκινησάντων  τινάς, εἶτα μὴ ἐπιστρεφομένων αὐτῶν, καὶ σκῶμμα δ’ ἄν ποτε στραβότητος  ὀφθαλμῶν εἴη τὸ πάλιν τρέπειν αὐτούς, ὃ δὴ καὶ τὸν παλίντροπον συντίθησιν.  Ἐφερμηνευτικὸν δὲ τοῦ πάλιν τρέπεν ὄσσε μετ’ ὀλίγα τὸ ἐς Τροίην δ'  οὐκέτι τρέπεν ὄσσε. Ἰστέον δὲ ὅτι τὸ ὄσσε πάλιν τρέψαι ὄσσε πάλιν κλῖναι  λέγει ἀλλαχοῦ, καὶ ὅτι εἶχε μὲν ἐξαγαγεῖν Ὅμηρος εἰς μάχην ἤδη τὸν  Ἀχιλλέα, ὅμως ἀναβάλλεται τοῦτο καὶ εἰσέτι, τόν τε πόλεμον ἐπὶ πλέον αὔξων,  καὶ μῆκος καὶ ποικιλίαν πλείονα τῇ ποιήσει τεχνώμενος. Ἡ δὲ τοῦ Διὸς  στροφὴ πρὸς τὰ ῥηθησόμενα Εὐρωπαῖα ἔθνη καιρικήν τινα δηλοῖ τῆς ὑπὲρ  τῶν Τρώων πεπρωμένης μοίρας ἀργίαν καὶ ἄνεσιν καὶ ἀποστροφὴν καὶ τὸ  μηκέτι αὐτὴν ἐπεντρανίζειν οἷον τῷ ναυστάθμῳ ἀλλὰ πρὸς βραχεῖαν ῥοπὴν   ἀνεῖναι τοῖς Τρωσὶ τὴν τῆς ἀνδραγαθίας ἐπίτασιν, ὡς τῶν Ἀχαιῶν, οἷα εἰκός,  διὰ τὸ κινδυνεύειν ἐπὶ τοῖς ἀναγκαιοτάτοις ἀγωνιζομένων σπουδαιότερον  οἰκείᾳ καὶ νῦν ἀρετῇ καὶ ὑπὲρ αἶσαν, ἄλλως τε καὶ ἐντὸς συνεληλαμένων τοῦ  τείχους καὶ τοῦ κινδύνου ταῖς ναυσὶν αὐταῖς ἐπηρτημένου καὶ ἑκάστου διανοουμένου, ὡς Ἕκτωρ παρὰ νηυσὶ βοὴν ἀγαθὸς πολεμίζει καρτερῶς, ἔρρηξε δὲ  πύλας καὶ μακρὸν ὀχῆα, ταῦτα δὴ ἃ μετὰ ταῦτά που ῥηθήσεται. Προσέτι δέ,  ὥσπερ πρὸ τούτων αἰδὼς ἦν τοῖς Τρωσὶν ἐν χερσὶ πεσεῖν γυναικῶν φεύγοντας,            οὕτω καὶ νῦν τοῖς Ἕλλησιν ἐπιγίνεται λογισμός, μέχρι τίνος καὶ ποῖ φευξούμεθα ἢ ἕως καὶ εἰς αὐτὴν ὠσθῶμεν τὴν θάλασσεν; καὶ γέγονεν ὁ λογισμὸς  οὗτος αὐτοῖς ῥωστικὸς εἰς τὸν πόλεμον, καὶ τοῦτό ἐστι τὸ τὸν θαλάσσιον  Ποσειδῶνα μετ’ ὀλίγα φανέντα διαναστῆσαι τοὺς Ἀχαιοὺς εἰς πόλεμον ὡς  οἷα εἰδωλοποιηθέντα καὶ οὕτω πως διὰ λαλιᾶς ἐρεθίσαντα. ἐρεῖ γὰρ ὡς Ἀργείους ἐκεῖνος ὤτρυνε, βαθείης ἐξ ἁλὸς ἐλθών.
urn:cts:greekLit:tlg4083.tlg001.hc:13.3|Ἰστέον δὲ ὅτι τε τὸ  ἐπεὶ οὖν ταὐτόν ἐστι τῷ ἐπειδή, ἀργὸν γὰρ κεῖται τὸ οὖν, καὶ ὅτι σύνηθες  τῷ ποιητῇ ἐκφωνεῖν κατ’ ἐξαίρετον ἰδίᾳ τῶν Τρώων τὸν Ἕκτορα, ὡς καὶ νῦν  ἐν τῷ Τρῶάς τε καὶ Ἕκτορα.
urn:cts:greekLit:tlg4083.tlg001.hc:13.4|Τὸ δὲ πόνον ἔχειν καὶ ὀϊζύν ἢ ταὐτοσήμως λέγεται, ὡς καὶ ἐν ἄλλοις, ἢ διαφορὰν ἔχει, ὡς τοῦ πόνου, ἤγουν τῆς  ἐνεργείας, εἰ καὶ μὴ πάντοτε, ἀλλὰ νῦν γοῦν ἔχοντος καὶ ὀϊζύν. Ὅτι χωρογραφικήν τινα νῦν ἐπιτομὴν ἐκτίθεται ὁ ποιητὴς Θρᾳκῶν τε μεμνημένος, ὧν πέρας  εἴτε καὶ ἀρχὴ ὁ Ἑλλήσποντος, οὓς καὶ ἱπποπόλους λέγει — φίλιππον γὰρ  ἔθνος οἱ Θρᾷκεσ — καὶ Μυσῶν ἀγχεμάχων, τῶν ἐν Μακεδονίᾳ τε καὶ Ἴστρῳ,  καὶ ἀγαυῶν Ἱππημολγῶν, ἐφ’ ὧν, ὥς φασιν οἱ παλαιοί, ἄδηλον εἴτε τὸ  ἀγαυῶν ἔθνους ἐστὶν ὄνομα, τὸ δὲ ἱππημολγῶν ἐπιθέτως λέγεται, ἢ καὶ  ἔμπαλιν τὸ μὲν ἀγαυῶν ἐπίθετον, ἶσον τῷ εὐειδῶν, τὸ δὲ ἱππημολγῶν  κλῆσις ἐθνική, ὃ καὶ κάλλιον. Θρυλεῖται γὰρ ἐν ἱστορίαις ἔθνος Ἱππημολγοί.  περὶ Σκυθίαν δὲ τὸ τοιοῦτον ἔθνος, δηλαδὴ τὸ τῶν ἀγαυῶν Ἱππημολγῶν, οὓς  καὶ γαλακτοφάγους καλεῖ καὶ ἀβίους καὶ δικαίους, εἰπὼν αὐτὸς δέ, ὡς εἴρηται,  πάλιν τρέπεν ὄσσε φαεινὼ νόσφιν, ἐφ’ ἱπποπόλων Θρῃκῶν καθορώμενος  αἶαν, Μυσῶν τ’ ἀγχεμάχων καὶ ἀγαυῶν Ἱππημολγῶν γλακτοφάγων ἀβίων τε  δικαιοτάτων ἀνθρώπων, γλακτοφάγους μὲν προσειπών, ὅ ἐστι κατὰ ἐντέλειαν  γαλακτοφάγους, ὡς ἱππημολγοὺς καὶ ἀπὸ γάλακτος τρεφομένους καὶ γαλακτοπότας πρός τινων δι’ αὐτὸ λεγομένους, ἀφ’ ὧν καὶ ἱππάκης κατὰ Αἴλιον Διονύσιον βρῶμα Σκυθικὸν διὰ γάλακτος ἱππείου σκευαζόμενον. Ἀβίους δὲ ἢ ὅτι  ὀλιγόβιοι — εὐτελεῖς γάρ εἰσι καὶ ἁπλοῖ τὴν δίαιταν — ἢ διότι ἅμα βίῳ           πορεύονται ὡς ἁμαξόβιοι. Νομάδων γὰρ ἐνταῦθα μέμνηται κατὰ τὸν Γεωγράφον  ὁ ποιητής, ὃς καὶ Θρᾳκῶν καὶ Μυσῶν μνήμην τῶν πρὸς τῷ Ἴστρῳ ἐνταῦθα  λέγει θέσθαι τὸν ποιητήν, ἱστορῶν Μυσοὺς καὶ πέραν τοῦ Ἴστρου. Καὶ ἄλλως  δέ, ἀβίους τοὺς ἅμα βίῳ, τουτέστι τόξῳ, τοξόται γάρ, ἢ ὅτι βίαν οὐκ οἴδασιν,  ἐλεύθεροι γάρ, ἢ ὅτι ἄοικοι διὰ τὸ Σκυθικὸν νομαδικόν, ἐξ ὧν εἶναί φασι καὶ  Ἀνάχαρσιν, ἢ ὅτι μακρόβιοι κατ’ ἐπίτασιν τοῦ α , ἢ πολύβιοι, ὅ ἐστι πολυδύναμοι, ἀνδρεῖοι γάρ. καὶ οὕτω μὲν Ἄβιοι. Δικαιότατοι δὲ καὶ οὐχ’ ἁπλῶς δίκαιοι,  διότι κοινὰ ἔχουσι πάντα, καὶ ὅτι τοὺς ὁδίτας τρέφοντες ἄλλος ἄλλῳ διαπέμπονται. αὐτόματον δὲ ἡ γῆ φέρει βίον αὐτοῖς, καὶ οὐδὲν ζῷον ἐσθίουσιν. εἰσὶ  δέ, φασί, καὶ ἀνεπίμικτοι καὶ οὐκ ἠθέλησαν συστρατεῦσαι Ἀμαζόσι κατὰ τῆς  Ἀσίας. Αἰσχύλος δέ, φασί, αὐτοὺς Γαβίους λέγει. φασὶ δὲ καὶ πάντων Σκυθῶν  ὑποκυψάντων Ἀλεξάνδρῳ μόνους Ἀβίους οὐχ’ ὑπεῖξαι, χρόνῳ δὲ ἐπισκεψαμένους ὡς ἀγαθὸς ἐκεῖνος βασιλεύς, ἐπικηρυκεύσασθαι πρὸς αὐτόν. Ἀρριανὸς  δέ φησιν, ὅτι οἰκοῦσι τὴν Ἀσίαν οἱ Ἄβιοι Σκῦθαι αὐτόνομοι διὰ πενίαν καὶ  δικαιότητα. Ὅτι δὲ ἀμφίβολον εἴτε Ἀσιανὰ τὰ ῥηθέντα ἔθνη παρὰ τῷ ποιητῇ  εἴτε καὶ Εὐρωπαῖα — ἐπαμφοτερίζουσι γάρ, ὡς καὶ ἐν τοῖς τοῦ Περιηγητοῦ  δηλοῦται — οὐκ ἔστι ῥᾳδίως ἐπαγωνίσασθαι. Καὶ οὕτω μὲν ἕτεροι, ὁ δὲ  Γεωγράφος φησίν, ὅτι οἱ παρ’ Ὁμήρῳ Ἄβιοι οὕτω λέγονται διὰ τὸ χωρὶς  εἶναι γυναικῶν. ἀπέχονται δὲ ἐμψύχων μέλιτι χρώμενοι καὶ γάλακτι καὶ τυρῷ.  διὸ καὶ καλοῦνται θεοσεβεῖς καὶ καπνοβάται. Ἢ Ἄβιοί, φησίν, ὡς ἀνέστιοι  καὶ ἁμάξοικοι. λέγει δὲ καὶ νομάδας αὐτοὺς καὶ εὐτελεῖς καὶ αὐτάρκεις, πάντα  κοινὰ ἔχοντας καὶ γυναῖκας καὶ τέκνα. ἄμαχοι δέ εἰσι καὶ ἀνίκητοι, οὐδὲν  ἔχοντες ὑπὲρ οὗ δουλεύσουσι.
urn:cts:greekLit:tlg4083.tlg001.hc:13.5|Περὶ δὲ τῶν Ἱππημολγῶν ἱστορεῖ καὶ  ὅτι κρέασι χρῶνται ἱππείοις, τυρῷ τε ἱππείῳ καὶ γάλακτι καὶ ὀξυγάλακτι,  ὃ καὶ ὄψημά ἐστιν αὐτοῖς. καὶ τοῦτο μὲν εἰς τὸ γαλακτοφάγους εἶναι.
urn:cts:greekLit:tlg4083.tlg001.hc:13.6|Δικαιοτάτους δέ φησι, διότι ἐπιτρέψαντες τὴν γῆν γεωργοῖς αὐτοὶ ἔχουσι τὰ  ὄρη, τάξαντες ἐκείνοις φόρους μετρίους εἰς τὰ ἐφήμερα καὶ ἀναγκαῖα τοῦ            βίου, μὴ διδόντων δέ, πολεμοῦσιν. Ὅτι δὲ καὶ Γερμανοὶ προσφέρονται ἄριστα  ἤγουν ἄριστον, ὅ ἐστι βρῶμα, κρέα μεληδὸν ὠπτημένα, καὶ ἐπιπίνουσι τὸν  οἶνον ἄκρατον, Ποσειδώνιος ἱστορεῖ. Εἰ δὲ τὸ ἄκρατον οὐ μόνον ἐπὶ οἴνου  ἀλλὰ καί τινων ἑτέρων λέγεται, δηλοῖ, φασί, καὶ Σώφρων, ὕδωρ εἰπὼν ἄκρατον  εἰς τὴν κύλικα. Λέγονται δέ ποτε καὶ οἱ Κένταυροι γάλακτι μάλιστα χαίρειν.  Πίνδαρος οὖν φησιν, ὅτι ἐπεὶ Φῆρες δάεν ῥιπὰν μελιηδέος οἴνου, ἀπὸ μὲν  λευκὸν γάλα χερσὶ τραπεζᾶν ὤθεον. αὐτόματοι δ’ ἐξ ἀργυρέων κεράτων πίνοντες  ἐπλάζοντο. Ἀλλὰ ταῦτα μὲν Ποσειδώνιος καὶ Πίνδαροσ. Τοῦ δὲ Γεωγράφου  καὶ ταῦτα. Ἁμάξοικοι, ζῶντες ἀπὸ θρεμμάτων καὶ γάλακτος καὶ τυροῦ μάλιστα  ἱππείου, θησαυρισμὸν οὐκ εἰδότες οὐδὲ καπηλείαν πλὴν ἢ φόρτον ἀντὶ φόρτου.  δικαιότατοι δέ, φησίν, ὡς μὴ ζῶντες ἐν συμβολαίοις καὶ ἀργυρισμῷ, ἀλλὰ  κοινὰ πάντα ἔχοντες πλὴν ξίφους καὶ ποτηρίου. Ὅτι δὲ τρόφιμον καὶ τὸ γάλα,  δηλοῖ ὁ γράψας, ὅτι Φιλῖνός τις περιᾴδεται μήτε ποτῷ χρήσασθαί ποτε μήτε  ἐδέσματι ἄλλῳ ἢ μόνῳ γάλακτι. Καὶ πολλὰ δέ, φησίν, ἔθνη γαλακτοποτοῦντα  ζῇ. μαρτυρεῖ δὲ τῷ λόγῳ καὶ τὰ ὑποτίτθια, διοικούμενα γάλακτι. πολλὰ δέ,  φησί, καὶ τῶν ἄλλων ἐστὶ τρόφιμα, ὡς καὶ πτισσάνη καὶ οἶνος, ἔτι δὲ καὶ τὸ  ὕδωρ. Τρέφονται γοῦν τινα ζῷα ἐξ αὐτοῦ μόνου, ὥσπερ οἱ τέττιγες. Ὁ δὲ  ταῦτα δηλώσας λέγει καί, ὅτι Ἀγχίμολος καὶ Μόσχος, Ἠλεῖοι σοφισταί,  ὑδροποτήσαντες πάντα τὸν βίον καὶ μόνα σῦκα προσφερόμενοι, οὐδενὸς ἧττον  διέκειντο ἐρρωμένοι τοῖς σώμασι, τὸν δὲ ἱδρῶτα αὐτῶν οὕτως εἶναι δυσώδη  ὡς πάντας αὐτοὺς ἐκκλίνειν ἐν τοῖς βαλανείοις. Ἄρτος δέ, φησί, μετὰ μέλιτος  Πυθαγορικῶν ἦν τροφή, καὶ οἱ αὐτὰ προσφερόμενοι ἀεὶ ἐπ’ ἀρίστῳ ἄνοσοι  διετέλουν. Ὡς δὲ καὶ Λίβυες οἱ νομάδες οὐδὲν ἄλλο κέκτηνται οὐδ’ αὐτοὶ ἀλλ'  ἢ κύλικα καὶ μάχαιραν καὶ ὑδρίαν, ἡ τοῦ Ἑλλανίκου ἱστορία δηλοῖ. Δῆλον  δὲ καί, ὡς οἱ γλακτοφάγοι ἐκ τοῦ γάλακτος παράγονται, οὐ μὴν ἐκ τοῦ γλάγους,  καὶ ὅτι οὐ μόνον γάλα γάλατος, καὶ πλεονασμῷ δὲ τοῦ κ γάλακτος, ἀλλὰ καὶ  ἰσοσυλλάβως τὸ γάλα τοῦ γάλα, ὡς ἡ παλαιὰ δηλοῖ παράδοσις.
urn:cts:greekLit:tlg4083.tlg001.hc:13.7|Ἰστέον  δὲ ὅτι καὶ τὸ νόσφιν ἐπὶ τὴν τῶν Θρᾳκῶν γῆν καθορώμενος, ἤγουν καθορῶν,            διασαφητικόν ἐστι τοῦ πάλιν τρέπεν ὄσσε.
urn:cts:greekLit:tlg4083.tlg001.hc:13.8|Ἀγχέμαχοι δὲ κατὰ τροπὴν  γίνεται ἀπὸ τοῦ ἄγχι ἢ τοῦ ἀγχοῦ. ἄγχε γὰρ ἐπίρρημα ποῦ ἂν εἴη; Σημείωσαι  δὲ ὡς, εἰ μέν τις τὰ βορειότερα τῆς Εὐρωπαίας Θρᾴκης ἐν τοῖς εἰρημένοις  νοήσει καὶ τοὺς βαθυτέρους ἐν Εὐρώπῃ Μυσούς, ἐξ ὧν δύναται ὄψις καὶ εἰς  τὰ Σκυθικὰ εὐθὺς μεταβῆναι, ὧν μέρος οἱ Ἱππημολγοί, εὐοδοῦται τὸ νόημα,  οὐ μὴν καὶ ἑτέρως. οὔτε γὰρ Ἴδηθεν ὁ Ζεὺς τοὺς μὴ πόρρω Θρᾷκας καὶ Μυσοὺς  καθορᾷ, οὔτ’ ἂν ἐξ ὀρθοῦ πάλιν τρέπειν τοὺς ὀφθαλμοὺς λέγοιτο. Ὁ γὰρ ἐκ  τῆς Ἴδης τὴν μικρὰν βλέπων Φρυγίαν, περὶ ἣν καὶ ἡ Τροία, βλέποι ἂν ἐξ  εὐθείας καὶ τὰ περὶ Θρᾴκην, καὶ οὐδ’ ἂν διέλαθεν αὐτὸν ὁ Ποσειδῶν ἐκ τῆς  Θρηϊκίης Σάμου βοήθειαν ἐξαρτύσας τοῖς Ἀχαιοῖς.
urn:cts:greekLit:tlg4083.tlg001.hc:13.9|Ὅτι τὸ ἐς Τροίην  οὐ πάμπαν Ζεὺς ἔτρεπεν ὀφθαλμούς, ἀντὶ τοῦ οὐδ’ ὅλως. τοῦτο δέ, ἵνα πιθανῶς  παρεισοδιάσῃ τὸν μυθικὸν Ποσειδῶνα θαρρήσαντα διὰ τὸ μὴ βλέπεσθαι.
urn:cts:greekLit:tlg4083.tlg001.hc:13.10|Εἶτα μυθικὴν αἰτίαν ἀποδιδοὺς τοῦ ἀλλαχοῦ τὸν Δία τρέψαι τὴν  θέαν, φησί: οὐ γὰρ ἀθανάτων τινὰ ἔλπετο ἐλθόντα ἀρήξειν τοῖς μαχομένοις,  ὡς οἷα δηλαδὴ ἀπειλησάμενος ἐκεῖνα τὰ δεινότατα.
urn:cts:greekLit:tlg4083.tlg001.hc:13.11|Ὅτι ὥσπερ διαλελυμένως κατὰ Ἴωνας ἄκρη πόλις ἡ ἀκρόπολις, οὕτω καὶ Σάμος  Θρηϊκίη ἐνταῦθα ἡ παρὰ τοῖς ὕστερον Σαμοθρᾴκη, ἣν καὶ ὡς ὀρεινὴν ὑλήεσσαν  λέγει καὶ ὑψηλὴν δέ, εἴπερ ἐκ τῶν ἐκεῖσε ἄκρων ἐφαίνετο πᾶσα μὲν Ἴδη,  πάντα δὲ τὰ κατὰ Τροίαν.
urn:cts:greekLit:tlg4083.tlg001.hc:13.12|Διὸ καὶ ὁ Ποσειδῶν θαυμάζων ἧστο  πτολεμόν τε μάχην τε ὑψοῦ ἐπ’ ἀκροτάτης κορυφῆς Σάμου ὑληέσσης Θρηϊκίης. ἔνθεν γὰρ ἐφαίνετο πᾶσα μὲν Ἴδη, φαίνετο δὲ Πριάμοιο πόλις καὶ νῆες  Ἀχαιῶν, ὅτε καὶ ἐλέαιρεν Ἀχαιοὺς Τρωσὶ δαμναμένους, Διὶ̈ δὲ κρατερῶς  ἐνεμέσσα, ὃ δὴ καὶ αἴτιόν ἐστι τοῦ καὶ παρὰ τὴν τοῦ Διὸς βουλὴν βοηθῆσαι  αὐτὸν τοῖς Ἀχαιοῖς. Ἰστέον δὲ ὅτι τε Ἰώνων ἰδιότης ποιεῖ τὴν εἰρημένην  διάλυσιν, καθ’ ἣν καὶ τὸ κοκκύμηλον διαλύσας ὁ Νίκανδρος μῆλόν φησιν, ὃ κόκκυγος καλέουσι, καὶ ὅτι ὑψηλοτέραν τινὲς εἶπον τοῦ Ἄθω τὴν ἄκραν τῆς Σάμου,  καὶ ὅτι ὡς τὸν Δία ὁ ποιητὴς ἔν τινι ἄκρᾳ τῆς Ἴδης, οὕτω καὶ τὸν Ποσειδῶνα ὑψοῦ τῆς εἰρημένης κορυφῆς ἀντικαθίζει, ὡς ἂν ἐκ μετεώρου θεῶνται τὸν  πόλεμον. διὸ τὸν Δία στραφέντα ἑτέρωθι ὁ Ποσειδῶν ἐκ μετεώρου ἰδὼν ὡς ἀπὸ  σκοπιᾶς βοηθεῖ τοῖς Ἀχαιοῖς, οὐ γὰρ ἀλαοσκοπιὴν εἶχεν, ὃ πολλαχοῦ κεῖται,  ὡς καὶ τὸ πόλεμόν τε μάχην τε. Καὶ ὅρα ὅτι καὶ ἐν μύθοις φευκτικὸν μὲν ἡ  τύραννος βία τοῖς φρονοῦσιν, ἄλλως δὲ εὐλαβῶς καταστρατηγεῖν ἀλλήλους οὐ  μωμητόν. Ποσειδῶν οὖν ἄρτι τοῦ Διὸς πρὸς ἄλλοις ὄντος καιροφυλακήσας καὶ            λαθὼν ἀμύνει τοῖς Ἕλλησι, καὶ Ἀθηνᾶ δὲ ἐν τῇ νυκτεγερσίᾳ ἐβοήθησέ τι  λαθοῦσα τοὺς ἐπικουροῦντας τοῖς Τρωσὶ δαίμονας. ἡ δ’ αὐτὴ ὁμοίως λαθοῦσα τὸν  Ὀδυσσέα ἐπανάγει, ὅτε Ποσειδῶν μετεκίαθεν εἰς Αἰθίοπας.
urn:cts:greekLit:tlg4083.tlg001.hc:13.13|Ἰστέον  δὲ ὅτι Θρηϊκίη λέγεται ἡ Σάμος αὕτη πρὸς διαστολὴν ἑτέρας τῆς Ἰωνικῆς, ἤδη  δὲ καὶ τῆς ἐν Ὀδυσσείᾳ Κεφαλληνιακῆς, καὶ ὅτι ἡ Θρᾳκικὴ αὕτη κατὰ τὸν  Γεωγράφον Σάμος καλεῖται διὰ τὸ ὕψος. σάμοι γάρ, φησί, τὰ ὕψη, ὡς καὶ ἐν  τοῖς τοῦ Περιηγητοῦ δηλοῦται. Θρηϊκίη δὲ ἡ τοιαύτη ἢ διὰ τὸ ἀντιπαρακεῖσθαι  τῇ κατὰ Θρᾴκην χέρσῳ, ἢ ἀπό τινων Θρᾳκῶν οἰκησάντων ἐκεῖ ποτε. Λέγει  δὲ ὁ Γεωγράφος καί, ὅτι Σάμιοι ἐκ Μυκάλης πολλοὶ ᾤκησαν ἐν αὐτῇ, ἐρημωθείσῃ κατὰ ἀφορίαν καρπῶν, ὥστε καὶ οὕτω κληθῆναι Σάμον. Ἄλλοι δὲ περὶ  τῆς τοιαύτης μετοικίας φασίν, ὅτι Σάμιοι ἐξ Ἰωνίας μετὰ διακοσιοστὸν ἔτος  τὸ Τρωϊκὸν καὶ μικρόν τι πρὸς εἰς τὴν Σαμοθρᾴκην μετῴκησαν, ὡς μὴ ἂν  διὰ τοὺς τοιούτους Σαμίους κληθῆναι Σαμοθρᾴκην, ἀλλὰ μάλιστα διὰ τὰς  πρώτας δύο αἰτίας. Ἱστορεῖ δὲ ὁ Γεωγράφος καὶ Μελίτην πρότερον τὴν  Σαμοθρᾴκην καλεῖσθαι καὶ πλουσίαν δὲ εἶναι. Κίλικες γάρ, φησί, πειραταὶ  προσπεσόντες λάθρᾳ τὸ ἐν Σαμοθρᾴκῃ ἐσύλησαν ἱερὸν καὶ ἀπήνεγκαν τάλαντα  πλείω χιλίων. Τὸ δὲ ἐφαίνετο καιρία λέξις, διὸ καὶ ἐπιμείνας δὶς αὐτὴν  συνεχῶς ἔφη ὁ ποιητής.
urn:cts:greekLit:tlg4083.tlg001.hc:13.14|Τὸ δὲ ἐνεμέσσα ἐπίκρισίς ἐστιν Ὁμηρική,  ὡς μὴ μάτην χολουμένου τοῦ Ποσειδῶνος, ἀλλὰ κατὰ νέμεσιν, ἣ δικαία μέμψις  ἐστίν.
urn:cts:greekLit:tlg4083.tlg001.hc:13.15|Ὅτι τῷ ἐξ ὑψηλοῦ αἴφνης ταπεινωθέντι ἢ ἑκοντὶ συγκαταβάντι  πρέπει τὸ αὐτίκα δ’ ἐξ ὄρεος κατεβήσετο.
urn:cts:greekLit:tlg4083.tlg001.hc:13.16|Ταχυτῆτος δὲ δηλωτικὸν  τὸ κραιπνὰ ποσὶ προβιβάς. εἰ δέ τις ἐξ ἀρετῆς εἰς τὸ ἔμπαλιν ὑποκαταβαίη,  καλὸν εἰπεῖν τὸ ὅλον οὕτω αὐτίκα δ’ ἐξ ὄρεος κατεβήσετο παιπαλόεντος  κραιπνὰ ποσὶ προβιβάς.
urn:cts:greekLit:tlg4083.tlg001.hc:13.17|Ὅτι ποιητικῆς διασκευῆς ἴδιον τὸ εἰπεῖν  ὡς Ποσειδῶνος ἰόντος τρέμεν οὔρεα μακρὰ καὶ ὕλη, τὸ ὀρεινὸν δηλαδὴ            δάσος, ποσσὶν ὑπ’ ἀθανάτοισιν. Ἐνοσίχθων γὰρ κατὰ τὸν μῦθον ὁ Ποσειδῶν.  Ὀλίγον δέ τι προϊὼν καὶ ἄλλα ἐρεῖ περὶ αὐτοῦ τεράστια ἐφ’ ἵππων ἰόντος διὰ  θαλάσσης. Τὸ δὲ ἔτρεμεν ὡς ἐπὶ ἐμψύχων καὶ αἰσθανομένων τῶν ὀρέων λέγει.
urn:cts:greekLit:tlg4083.tlg001.hc:13.18|Ἐπάγει δὲ καὶ ὅτι τρὶς μὲν ὀρέξατ’ ἰών, τὸ δὲ τέτρατον ἵκετο τέκμωρ,  ἤγουν κατὰ δ’ ὄρεγμα ποδῶν, ἤτοι κατὰ βῆμα τέταρτον, ἦλθεν εἰς τὸ τῆς  ὁδοῦ τέλος.
urn:cts:greekLit:tlg4083.tlg001.hc:13.19|Ὃ καὶ ἑρμηνεύων φησὶν Αἰγάς, ἔνθα δέ οἱ κλυτὰ δώματα  βένθεσι λίμνης χρύσεα μαρμαίροντα τετεύχαται ἄφθιτα αἰεί. ἔπαινος δὲ ταῦτα  οἴκου λαμπροῦ. λέγει δ’ ἐνταῦθα καὶ ἱπποστάσια εἶναι τῷ Ποσειδῶνι, ἐκφράζων  καὶ τοὺς αὐτοῦ ἵππους, ὡς ῥηθήσεται. Ἰστέον δὲ ὅτι Ὁμήρου τέσσαρα βήματα  θεῖα ἐνταῦθα μετρήσαντος ἐπὶ τοπικοῦ διαστήματος ὁ Πίνδαρος τὸ τοιοῦτον  τέρας μεγαλοφυέστερον, οἷος ἐκεῖνος, ἐγχειρήσας ὑπερβαλέσθαι, ὅπου φησὶ  περὶ Ἀπόλλωνος ὡς βήματι ἐν πρώτῳ κιχὼν παῖδα ἐκ νεκροῦ ἅρπασε, κατηγορίαν ἔσχε ψεύδους ψυχροῦ.
urn:cts:greekLit:tlg4083.tlg001.hc:13.20|Τὸ δὲ ὀρέξασθαι οὐ μόνον ἐπὶ χειρῶν,  ὡς πολλαχοῦ ἐφάνη, ἀλλ’ ἰδοὺ καὶ ἐπὶ ποδῶν συντόνου τάσεως καὶ διαστάσεως  ἢ ἐκτάσεως. διὸ ἐκ τοῦ τοιούτου ὀρέγω καὶ ἡ ὀργυιὰ κατὰ συγκοπήν. Ἰστέον  δὲ ὅτι τὸ μὲν πρῶτον ὀρέγεσθαι διασαφεῖται τῷ χερσὶν ὀρέγεσθαι, τὸ δὲ  δεύτερον εἴη ἂν ποσὶν ὀρέγεσθαι, ὡς δηλοῖ νῦν τὸ τρὶς μὲν ὀρέξατο ἰών.
urn:cts:greekLit:tlg4083.tlg001.hc:13.21|Αἰγὰς δὲ ἢ τὰς ἐν Εὐβοίᾳ λέγει, ἔνθα μυθεύεται τὸ κατὰ τὰς ἐφημέρους  ἀμπέλους, αἵ, φασίν, ἕωθεν ἀνθοῦσαι πρὸς μεσημβρίαν πεπαίνουσι βότρυας,  ἑσπέρας δὲ ἄκρατον χορηγοῦσι δαψιλῆ τῷ χορῷ τῶν τελουμένων τῷ Διονύσῳ  ἢ τῶν Μαινάδων, ὁσάκις ἀναλίσκονται, φασί, τοσαυτάκις ἐνδαψιλευόμεναι. ἢ  κατὰ Νικόστρατον Αἰγὰς νοητέον νῆσον περὶ τὸ Αἰγαῖον, περὶ ἧς παραδοξολογία  φέρεται, ὡς οἱ προσορμιζόμενοι ἐκεῖ νυκτὸς ἀφανεῖς γίνονται, διὸ μηδὲ προσπελάζειν τινά, ὡς εἶναι καίριον κἀνταῦθα τὸ Σοφόκλειον εἰπεῖν οὐκ ἐνθάδ'  οἱ πλοῖ τοῖσι σώφροσι βροτῶν. Ἕτεροι δέ φασιν Αἰγὰς ἐνταῦθα λέγειν τὸν  ποιητὴν τὰς ἐν Πελοποννήσῳ, ἤτοι Ἀχαϊκάς, ἔνθα καὶ Ποσειδῶνος ἑορτὴν  ἄγεσθαι καὶ τὰ Διονύσια ὀργιάζεσθαι, ὅπου καὶ συστάντος τοῦ χοροῦ, φασίν,  εἰς τὰ ὄργια συμβαίνει τὸ προρρηθὲν τῶν ἐφημέρων ἀμπέλων τέρας. Ὁ δὲ  Γεωγράφος φησίν, ὅτι περὶ τὴν τῶν Ἀχαιῶν εἰσιν ἄλλαι Αἰγαί, αἵτινες καὶ  ἑνικῶς λέγονται ἡ Αἰγά, ἔνθα καὶ πόλις τὸ Αἴγιον, ἧς οἱ πολῖται Αἰγιεῖς, ὅπου  μῦθος τὴν Αἶγα τῷ Διὶ̈ μαζὸν ἐπισχεῖν, ἣν ὁ Ἄρατος Ὠλενίαν φησὶν ἀπὸ  Ὠλένης ἢ Ὠλένου ἐγχωρίας πόλεως. δηλοῦται δὲ καὶ ἀλλαχοῦ περὶ τοιούτων           Αἰγῶν τοπικῶν. Ἰστέον δὲ ὅτι ἀπὸ τῆς κατὰ τὸν Ὀλύμπιον Δία αἰγὸς καὶ  μάλιστα τῆς κατὰ τὴν Ἀμάλθειαν φέρεται καὶ παροιμία τὸ αἲξ οὐρανία,  ὁμοία τῷ λευκὴ ψῆφος κατὰ Παυσανίαν. ὡς γὰρ ἡ Ἀμάλθεια, φησί, τροφὸς  ἦν τοῦ Διός, οὕτω καὶ ἡ τοιαύτη ψῆφος ἔτρεφε τοὺς δωροδοκοῦντας δικαστάς.  ἢ καὶ ἄλλως, ὥσπερ ὁ τὸ τῆς Ἀμαλθείας Αἰγὸς ἔχων κέρας πάντ’ εἶχεν, οὕτω  καὶ οἱ κυαμεύοντες, φησί, τὰς ἀρχὰς καὶ τἆλλα ἀργυριζόμενοι. Διὸ καὶ αἲξ  οὐρανία ἔοικε λέγεσθαι οἱονεὶ θεία καὶ ὑψοῦσα τοὺς δικαστάς, ὅσοι δῶρα  ἐλάμβανον. Ὅτι δὲ ὁ μῦθος οὐρανώσας κατηστέρισε τὴν τοῦ Διὸς αἶγα, καὶ  ὡς τὸ κατ’ αὐτὴν κέρας μεγαλόδωρον ἦν, ἐξ οὗ καὶ Ἡρακλῆς ἔσχεν ἀγαθά,  πολλοὶ καὶ πολλαχοῦ δηλοῦσιν. Οὕτω δὲ καὶ περὶ τῆς ζωογόνου παρ’ Ἀττικοῖς  λευκῆς ψήφου, ὁμοίως δὲ καὶ περὶ κέρατος, ὡς οὐ μόνον τὸ ζωϊκόν ἐστιν, ἀλλά  που καὶ τοπικὸν τροπικῶς, ὡς δῆλον ἐκ τοῦ ὑψικέρατα πέτραν, καὶ κέρατα  ποταμῶν, ἤτοι καμπαί. καὶ ἐπὶ ἰσχύος δὲ τὸ κέρας, καὶ ἐπὶ πολεμικῆς ἐκτάξεως  κέρας δεξιὸν καὶ ἀριστερόν. ἐδηλώθη δὲ κέρας καὶ τριχῶν ἐμπλοκὴ καὶ συμποσίου δέ τι σκεῦος, ἐπεὶ κέρασι βοῶν οἱ παλαιοὶ καὶ πρῶτοι ἔπινον. ὅθεν καὶ  Διόνυσος, φασί, κερατοφυὴς ἐπλάττετο καὶ ταῦρος ἐκαλεῖτο καὶ ἐν Κυζίκῳ ταυρόμορφος ἵδρυτο. καὶ ἐκ τοιούτου δὲ κέρατος καὶ τὸ μῖξαι οἶνον ὕδατι κεράσαι  φαμὲν καὶ κρατῆρα τὸ εἰς τοῦτο δεξιὸν ἀγγεῖον ὡς οἷον κερατῆρα. ἐκαλεῖτο δέ,  φασί, τὰ τοιαῦτα κέρατα ῥυτά. Ὠνομάζετο δέ τι σεμνῶς τοιοῦτον ποτήριον καὶ  κέρας Ἀμαλθείας, παρενεχθὲν ἀπὸ τοῦ θρυλλουμένου τοῦ κατὰ τὴν μυθικὴν αἶγα.  Ἄλλῳ δὲ τοιούτῳ ποτηρίῳ κλῆσις ἦν ἐνιαυτός, ἴσως διὰ τὸ μεγαλεῖον εἶναί  τι καὶ ἐπιτελεστικόν, ἐπεὶ καὶ τελεσφόρος ὁ ἐνιαυτὸς λέγεται. Μεγάλα δέ, ὡς  εἰκός, τινα τῶν κεράτων ὡς ἐκ μεγάλων βοῶν, ὁποῖοι οἱ παρὰ Παίοσι καὶ  Μολοττοῖς, ἐξ ὧν ἐκπώματα ἐποίουν περιαργυροῦντες καὶ χρυσοῦντες τὰ  χείλη, ὧν ἡ εὐρύτης ἐχώρει, φασί, καὶ τέσσαρας χοᾶς, ἤγουν χοέας, τοὺς παρὰ  Ἀττικοῖς. Χρῆσις δὲ συμποσιακῶν κεράτων παρά τε Ξενοφῶντι, ὡς καὶ  ἀλλαχοῦ ἐγράφη, καὶ παρὰ Αἰσχύλῳ ἐν τῷ ἀργυρηλάτοις κέρασι χρυσᾶ στόμια           προβεβλημένοις, καὶ παρὰ Πινδάρῳ, ἔνθα λέγει τοὺς φῆρας, ἤγουν θῆρας, Κενταύρους, ἐξ ἀργυρέων κεράτων πίνειν. ἦν δὲ ἄρα ἡ τῶν τοιούτων κεράτων χρῆσις  οὐ πενητευτικόν, εἴγε καὶ βασιλεῖς οὕτως ἔπινον. Φίλιππος γοῦν, φασίν, ὁ  βασιλεὺς κέρατι προὔπινεν οἷς ἐφιλοφρονεῖτο.
urn:cts:greekLit:tlg4083.tlg001.hc:13.22|Ἰστέον δὲ ὡς  δυνάμενος ὁ ποιητὴς εὐθὺς ἀπὸ Σαμοθρᾴκης τὸν Ποσειδῶνα εἰς τὸ ναύσταθμον  τῶν Ἀχαιῶν ἀγαγεῖν, ὅμως οὐ ποιεῖ οὕτω, ἀλλὰ στρέφει αὐτὸν εἰς τὰς Εὐβοϊκὰς  ἢ Ἀχαϊκὰς Αἰγάς, κἀκεῖθεν ἔφιππον ἄγει αὐτὸν εἰς Ἴμβρον καὶ Τένεδον, ὅθεν  πεζὸς εἰς Τροίαν ἄπεισι. Τοῦτο δὲ ποιεῖ πρός τε καινοτροπίαν πλάσματος  καὶ ὡς ἂν εὐμεθόδως οὕτω τὰ διὰ μέσου λογογραφήσῃ πρός τε ἱστορίαν καὶ  τερατείαν ποιητικήν. τὸ γάρ τοι ἀπὸ Σαμοθρᾴκης εὐθὺς αὐτὸν βοηθῆσαι τοῖς  Ἕλλησιν, εἰ καὶ ἀπερίεργον καὶ σαφές, ἀλλ’ οὖν ἀτεράτευτον καὶ οὐκ ἄξιον  μεγαλοφροσύνης ποιητικῆς. Ἔτι δὲ καὶ μιμεῖταί πως οὕτω τὸν Δία ὁ Ποσειδῶν,  καὶ ὥσπερ ἐκεῖνος πάλιν τρέψας τοὺς ὀφθαλμοὺς ποιεῖ τὰ δοκοῦντά οἱ, οὕτω καὶ  αὐτὸς ἐκ τῆς κατὰ Θρᾴκην Σάμου πάλιν τρέψας ἑαυτὸν ποιεῖ ἃ βούλεται.
urn:cts:greekLit:tlg4083.tlg001.hc:13.23|Ὅτι καὶ ἀλλαχόθι μὲν ὁ ποιητὴς τὰ δαιμόνια πράγματα κοσμεῖ  χρυσῷ τῷ δοκοῦντι ἀφθίτῳ διὰ τὸ ἀνίωτον, τιμῶν τὰ ἐκείνων ὕλῃ τῇ παρ'  ἡμῖν ἀξιουμένῃ, καὶ ἐνταῦθα δὲ τὰ τοῦ Ποσειδῶνος ὁμοίως ἀποσεμνύνει,  μεταλλείαν ὅλην μύθου ἀνασκαλεύων ἐπ’ αὐτῷ, καθά που πρὸ τούτων καὶ ἐπὶ  τῷ Διί̈. Μόνους γὰρ τοὺς ἵππους αὐτῷ χαλκόποδας εἰπὼν καὶ τὸν ἄξονα  χάλκεον ἐκ χρυσοῦ τὰ ἄλλα ποιεῖ, τά τε δώματα, ὡς προεγράφη, καὶ  ἵππους ὠκυπέτας χρυσέαις ἐθείραις κομόωντας, ἃ δὴ ἔπαινος ἵππων ἐστί.  χρυσὸν δέ, φησίν, αὐτὸς ἔδυνε περὶ χροί̈, γέντο δέ, τουτέστιν εἵλετο, ἱμάσθλην,  χρυσείην, εὔτυκτον, καὶ ἀμφὶ τοῖς τῶν ἵππων δὲ ποσὶ προϊὼν πέδας ἔβαλε  χρυσείας, οὗπερ ἡ τοῦ Διὸς Ἥρα οὐκ ἔτυχεν. Ἵππους δὲ ὁ μῦθος αὐτῷ δίδωσιν  Ἐριώλην καὶ Γλαῦκον ἢ Ἐγκέλαδον καὶ Σθένοντα, τοῦτο μὲν διὰ τὸ σθεναρὸν  τοῦ Ἐννοσιγαίου, παρ’ ὃ καὶ Δυναμένη μία τῶν Νηρηί̈δων πέπλασται, Ἐγκέλαδον δὲ διὰ τὸν κελάδοντα πόντον, Γλαῦκον δὲ διὰ τὴν γλαυκὴν θάλασσαν, ἧς           καὶ δαίμονα Γλαῦκον οἶδεν ἡ ποίησις τὸν Ἀνθηδόνιον καὶ Γλαύκην Νηρηί̈δα.  Ἐριώλην δὲ διὰ τοὺς ὑγρὸν ἀέντας ἀνέμους, ὧν καὶ ἡ σφοδρὰ καὶ καταιγιδώδης  ἐριώλη, ἧς μέμνηται καὶ ὁ Κωμικός.
urn:cts:greekLit:tlg4083.tlg001.hc:13.24|Ἰστέον δὲ ὅτι χαλκόποδες ἵπποι  οὐ μόνον οἱ στερεόποδες ἀλλὰ καὶ οἱ ἠχόποδες. λέγει δέ που καὶ ἐριγδούπους  πόδας ἵππων καὶ ὑψηχέας ἵππους, ὧν ὑψοῦ ὁ ἦχος ἥκει τῶν ποδῶν. Ὅτι δὲ  ἠχητικὸς ὁ χαλκός, ἐξ οὗ καὶ οἱ ἵπποι, ὡς ἐρρέθη, χαλκόποδες οἱ ἠχόποδες,  δηλοῖ μὲν καὶ τὸ ἤνοπα λέγεσθαι χαλκόν, ὅ ἐστιν ἔμφωνον. Δηλοῖ δὲ καὶ ἡ καθ'  Ἡρόδοτον ἱστορία ἐκείνη, λέγουσα ὅτι Βαρκαῖος χαλκεύσ — Λιβυκὴ δὲ πόλις  ἡ Βάρκη — ὑπόνομον ἐκ μηχανῆς πολεμίων ἐν τῇ κατ’ αὐτὸν πόλει ὀρυγέντα  δι’ ἀσπίδος ἐπιχάλκου ἐφράσατο. περιφέρων γάρ, φησί, αὐτὴν ἐντὸς τοῦ  τείχους προσίσχε τῷ δαπέδῳ. καὶ τὰ μὲν ἄλλα ἦν κωφά, ἔνθα δὲ ἐγεωρύχουν  οἱ πολέμιοι, ἤχει ὁ χαλκὸς τῆς ἀσπίδος, καὶ οὕτως ἀντορύξαντες οἱ Βαρκαῖοι  καὶ ἐντυχόντες τοῖς πολεμίοις ἀπέκτειναν αὐτούς. Ἡ γοῦν ἐνάργεια ἠχητικώτερον τῶν λοιπῶν ὑλῶν κατέλαβε τὸν χαλκόν, ὅθεν καὶ κύων χαλκεόφωνος,  παρεοικὼς τὸν ἦχον χαλκῷ, εἴ τις ἐξακριβοῖτο.
urn:cts:greekLit:tlg4083.tlg001.hc:13.25|Τὸ δὲ γέντο ἀχρεῖον  μὲν τοῖς πεζογραφοῦσιν. ἐπεὶ δὲ ἡ Παρεκβολὴ καὶ αὐτὸ ἔχει, ἰστέον ὅτι Δωρικὴ  μέν ἐστιν ἡ λέξις, γίνεται δὲ ἀπὸ τοῦ ἕλετο κατὰ συγκοπὴν ἔλτο, ὡς ἥλατο  ἅλατο ἆλτο, καὶ τροπῇ Δωρικῇ ἔντο, καθὰ καὶ τὸ Φίλτις κύριον Φίντις παρὰ  Πινδάρῳ κεῖται, καὶ τὸ φίλτατος δὲ φίντατος εὕρηται Δωρικῶς, προσθήκῃ  δὲ τοῦ γ γέγονε γέντο, ἀπόθετον εἰς μόνην ποίησιν οὐδὲν ἧττον τοῦ γέντα, ὃ  δηλοῖ Θρᾳκιστὶ τὰ κρέα, ὡς οἱ τὰ τῶν γλωσσῶν ἱστορήσαντές φασι. Ταῖς  δὲ εἰρημέναις Δωρικαῖς λέξεσιν ἀκολουθοίη ἂν καὶ τὸ Ἀθήλη Ἀθήνη καὶ τὸ  γάνος, ὡς ἐκ τοῦ γάλα, καὶ εἴ τι τοιοῦτον. ἀνάπαλιν δέ γε ταύταις Ἀττικῶς           τὸ νίτρον, ἐξ οὗ λίτρον, ὅθεν τὸ ψευδόλιτρον παρὰ τῷ Κωμικῷ, ἔτι δὲ καὶ τὸ  νεογιλόν, ὡς ἐκ τοῦ νεογινόν, ὅθεν συγκέκοπται τὸ νεογνόν.
urn:cts:greekLit:tlg4083.tlg001.hc:13.26|Ὅτι  τερατολογῶν Ὅμηρος καὶ τὴν διφρηλασίαν τοῦ Ποσειδῶνός φησι βῆ δ'  ἐλάαν ἐπὶ κύματα, ἄταλλε δὲ κήτε’ ὑπ’ αὐτῷ πάντοθεν ἐκ κευθμῶν, οὐδ'  ἠγνοίησεν ἄνακτα, γηθοσύνῃ δὲ θάλασσα διί̈στατο: τοὶ δ’ ἐπέτοντο ῥίμφα  μάλα. Εἶτα ἑρμηνεύων, ὡς ἐπέτοντό φησιν οὐδ’ ὑπένερθε διαίνετο χάλκεος  ἄξων. Καὶ ὅρα, ὡς τερατωδέστεροι οὗτοι τῶν ἐφεξῆς που, οἳ ἐπὶ ῥηγμῖνος,  ὅ ἐστιν ἐπιφανείας θαλάσσης, καὶ ἀνθερίκων ἄφετοι σκιρτῶντες ἔθεον. Ἰστέον  δὲ καὶ ὅτι ὡς ὑπὸ δεσπότῃ τῷ Ποσειδῶνι τά τε κήτεα ἀτάλλει, τουτέστι σκιρτᾷ,  καὶ ἡ θάλασσα διί̈σταται ὁδοποιοῦσα οἷον αὐτῷ. τῷ μέντοι Ἑρμῇ ἐν Ὀδυσσείᾳ  διὰ θαλάσσης ἰόντι οὐδὲν τοιοῦτον ποιοῦσιν. οὐ γὰρ ἐπιστατεῖ θαλάσσης ὁ  Ἑρμῆς. Σημείωσαι δὲ καὶ ὅτι οὐδὲν καινόν, ἐὰν ὁ ποιητής, ᾧ καὶ τερατολογεῖν  δέδοται, τοιαῦτα λέγῃ, ὅπουγε Καλλισθένης τὸ Παμφύλιον πέλαγος Ἀλεξάνδρου  παριόντος, εἰ καὶ μὴ γηθόσυνον διαστῆναι, ὡς ἐν ὁδοποιί̈ᾳ, ἀλλ’ ἐξυπαναστῆναι  λέγει αἰσθόμενον οἷον τῆς ἐκείνου πορείας καὶ οὐδ’ αὐτὸ ἀγνοῆσαν τὸν ἄνακτα,  ἵνα ἐν τῷ ὑποκυρτοῦσθαί πως δοκῇ προσκυνεῖν.
urn:cts:greekLit:tlg4083.tlg001.hc:13.27|Τὸ δὲ πάντοθεν  προπαροξύνεται κανόνι τοιούτῳ. Τὰ εἰς θεν τῷ ο παραληγόμενα ἐν τούτοις  μόνοις προπαροξύνονται: οἴκοθεν, ἔνδοθεν, ἄλλοθεν, ἑκάστοθεν, ἀπόπροθεν,  ἔκτοσθεν, πάντοθεν, τὰ δ’ ἄλλα πάντα παροξύνονται, οἷον ποντόθεν τὸ ἐκ  πόντου, Αἰνόθεν τὸ ἐξ Αἴνου πόλεως καὶ τὸ ἐξ αἰνοῦ πράγματος, οἷον αἰνόθεν  αἰνῶς, θεόθεν, Ἀβυδόθεν, οἰόθεν ἐκ τοῦ οἶος, ὁ μόνος, πατρόθεν, καὶ ὅσα  τοιαῦτα. Τὸ δὲ κευθμῶν ἀπὸ εὐθείας ἐστὶ τῆς ὁ κευθμός, ὡς δρυμός, σταθμός,  βαθμός. τοὺς δὲ εἰπόντας αὐτὸ συγκεκόφθαι ἐκ τοῦ κευθμώνων εὖ ποιοῦντες  οὐκ ἀποδέχονται οἱ παλαιοί.
urn:cts:greekLit:tlg4083.tlg001.hc:13.28|Τὸ δὲ γηθοσύνῃ ἐνταῦθά τινες εἶπον            ἀντὶ τοῦ χαίρουσα, ὡς ἀπὸ ἀρσενικοῦ τοῦ ὁ γηθόσυνος, οἱ δ’ ἀκριβέστεροι τῶν  παλαιῶν φασι μὴ ἀνάγκην εἶναι τοῦτο γενέσθαι, λέγοντες ὅτι ἰδοὺ δικαιόσυνος  μὲν Ζεὺς εὕρηται, δικαιοσύνη δὲ ἐπ’ οὐδενὸς ὀνόματός ἐστιν ἐπίθετον, ἀλλὰ  μόνον πρᾶγμα σημαίνει, τουτέστιν ἕξιν ψυχικήν. Προσθετέον δὲ καὶ ὅτι  δεσπόσυνος μὲν εὕρηται παρ’ Εὐριπίδῃ, οὐ μὴν δὲ καὶ δεσποσύνη. Οὔκουν  ἐξ ἀνάγκης, εἴπερ ἀρσενικῶς λέγεται ὁ γηθόσυνος ἐν τῷ γηθόσυνος χάρμῃ,  ἔσται καὶ ἡ γηθοσύνη θηλυκὸν ἐξ αὐτοῦ, ὡς οὐδὲ τοῦ πίσυνος ἔσται θηλυκὸν ἡ  πισύνη, οὐδὲ ἡ θαρσύνη τοῦ θάρσυνος. φασὶ δὲ καὶ ὅτι τὰ διὰ τοῦ οσυνη θηλυκὰ  οὐκ ἐπίθετά εἰσι παρὰ τῷ ποιητῇ, ἀλλ’ οἷον κυρίων σημαντικὰ πραγμάτων  καὶ ἐνεργημάτων τινῶν, ὁποῖον τὸ κερδοσύνη, δρηστοσύνη, παλαισμοσύνη,  πλαγκτοσύνη, τοξοσύνη, βριθοσύνη, ὅμοιον δὲ καὶ τὸ ταρβοσύνη καὶ ὅσα  τοιαῦτα πραγμάτων κατηγορικὰ καὶ παθημάτων δηλωτικά. Ὅρα δὲ καὶ τὸ  γηθοσύνῃ διί̈στατο πρὸς διαστολὴν τοῦ ἄλλως διί̈στασθαι, ὁποῖον καὶ τὸ  διαστήτην ἐρίσαντε, ὅ τινες μεταγράψαντες καὶ ἄλλως ἑρμηνεύσαντες  ἠχρείωσαν. εὕρηται γὰρ ἐκεῖνο ἐν οὐκ ἀγαθοῖς ἀντιγράφοις γραφὲν διὰ στήτην  ἐρίσαντο τουτέστι διὰ γυναῖκα ἤρισαν, ὡς καὶ προδεδήλωται.
urn:cts:greekLit:tlg4083.tlg001.hc:13.29|Τὸ δὲ  ἐπέτοντο ῥίμφα, διαλυτικὴ ἑρμηνεία ἐστὶ τοῦ ὠκυπέτα. οἱ γὰρ ὠκυπέται  ῥίμφα μάλα πέτονται, οἱ δ’ αὐτοὶ καὶ εὔσκαρθμοι, ὡς εἰρήσεται. Τὸ δὲ μὴ  διαίνεσθαι τὸν ἄξονα συμπέτεσθαί τε δηλοῖ καὶ τὸ ἅρμα τοῖς ἵπποις, καὶ  σθεναροὺς δὲ εἶναι τοὺς ἵππους ἐμφαίνει τοιοῦτον ἅρμα κουφίζοντας, οὗ καὶ  ἄξων χάλκεος. ταῦτα δὲ ὕδατος αἰνίττεται τάχος, ὅτε κατὰ πρανοῦς φέρεται  ἢ ὑπ’ ἀνέμων ἐλαύνεται. Σημειωτέον δὲ καὶ ὅτι οὐκ εἶπεν ὡς οἱ τροχοὶ οὐκ  ἐδιαίνοντο, ἵνα μὴ ἀπιθάνως εἴπῃ. αὐτοὶ γὰρ ἐπιπολῆς, ὡς εἰκός, τοῦ ὕδατος  ἐστρέφοντο, καθάπερ εἰ καὶ ἐπὶ γῆς, οὐκ ἐβυθίζοντο δέ. ὅθεν ὁ ἄξων ἀδίαντος  ἔμενε. Σημείωσαι δὲ ὅτι ἀπὸ τοῦ ἄξονος καὶ τῶν ἐχόντων αὐτὸν εἴτε ἁρμάτων  εἴτε ἁμαξῶν ἀμφαξονεῖν λέγεται παροιμιακῶς τὸ μὴ πορεύεσθαι κατ’ ὀρθόν.  τίθεται δὲ κατὰ Παυσανίαν ἡ λέξις καὶ ἐπὶ τῶν τὰ γόνατα ἀσθενούντων καὶ  ἐκκλωμένων.
urn:cts:greekLit:tlg4083.tlg001.hc:13.30|Ὅτι εὔσκαρθμοι ἵπποι, καθά που καὶ εὔσκαρθμος  Μύριννα, οἱ εὐκίνητοι παρὰ τὸ εὖ σκαίρειν. Φησὶ γὰρ τὸν δέ, ἤγουν τὸν  Ποσειδῶνα, ἐς νῆας ἐύ̈σκαρθμοι φέρον ἵπποι.
urn:cts:greekLit:tlg4083.tlg001.hc:13.31|Ὅτι χρᾶται καὶ  νῦν συνήθει σχήματι διηγήσεως ὁ ποιητὴς εἰπὼν ἔστι δέ τι σπέος εὐρὺ βαθείης  βένθεσι λίμνης μεσσηγὺς Τενέδοιο καὶ Ἴμβρου παιπαλοέσσης, ἔνθα τοὺς           ῥηθέντας ἵππους ἔστησε Ποσειδῶν λύσας ἐξ ὀχέων, παρὰ δ’ ἀμβρόσιον βάλεν  εἶδαρ ἔδμεναι, ἀμφὶ δὲ ποσσίν, ὡς καὶ προεγράφη, πέδας ἔμβαλε χρυσείας,  ἀρρήκτους, ἀλύτους, ὃ δὴ ἀρετή ἐστι δεσμοῦ, ὄφρ’ ἔμπεδον αὖθι μένοιεν  νοσήσταντα ἄνακτα. Καὶ ὅρα, ὡς ἡ Ὁμηρικὴ Μοῦσα καὶ τὰ κατὰ βυθοῦ  περιεργάζεται, ὑπεμφαίνουσα τὸ πολύ τε βάθος τῆς ἐκεῖ θαλάσσης, καὶ τὸ  μέχρι τῶν δηλουμένων νήσων ὡς πρὸς Βορρᾶν τὴν τοῦ Αἰγαίου πελάγους ἀναπαύεσθαι πλατύτητα. διὸ καὶ πέδας ἐκεῖ τοῖς ἵπποις ὁ Ποσειδῶν περιτίθησιν,  ὡς αὐτόθι παυομένου μὲν τοῦ Αἰγαίου πελάγους, ἀρχομένου δὲ τοῦ Ἑλλησπόντου, ὃς μικρὸν ὅσον ἀποστενοῦται εἰς θαλάσσης πορθμόν, οὐ κατὰ τὴν τοῦ  Αἰγαίου χύσιν εὐρυνόμενος, ἀλλ’ οἷον σφιγγόμενος καὶ πεδούμενος. Ἴσως δὲ  μᾶλλον τὸ περὶ Τένεδον καὶ Ἴμβρον στῆναι τοὺς τοῦ Ποσειδῶνος ὠκυπέτας  καὶ εὐσκάρθμους καὶ ῥίμφα μάλα πετομένους ἵππους αἴνιγμά ἐστι τοῦ μέχρις  ἐκεῖ περατοῦσθαι τὸν ἀγάρροον Ἑλλήσποντον, ὡς δοκεῖ τοῖς μεθ’ Ὅμηρον.  Περὶ δὲ Ἴμβρου καὶ Τενέδου ἱκανῶς ἐρρέθη καὶ ἐν τοῖς τοῦ Περιηγητοῦ.
urn:cts:greekLit:tlg4083.tlg001.hc:13.32|Ἰστέον δὲ ὅτι κατὰ τοὺς παλαιοὺς καὶ Τρίοδος ἐκαλεῖτο ἡ Τένεδος,  ὡς μέση κειμένη Αἰγαίου τε καὶ Ἑλλησπόντου καὶ μέλανος κόλπου τοῦ πρὸς  τῇ Αἴνῳ, καὶ ὅτι οὕτω λαλεῖ ὁ ποιητὴς τὰ κατὰ τοὺς ῥηθέντας ἵππους,  ὡς εἴπερ ἦσαν ἀμφίβιοι καὶ αὐτοὶ κατὰ τοὺς θαλαττίους δαίμονας, οἷς καὶ τὰ  καλὰ δώματα ὑπόβρυχα πλάττονται καὶ ἡ λοιπὴ τρυφή.
urn:cts:greekLit:tlg4083.tlg001.hc:13.33|Λίμνη δὲ  συνήθως παρὰ τῷ ποιητῇ ἡ θάλασσα διὰ τὸ μὴ ἀπορρέειν κατὰ ποταμούς,  ἀλλὰ λίαν μένειν, ὃ καὶ τὴν ἁπλῶς λίμνην καὶ τὸν λιμένα δὲ ποιεῖ.
urn:cts:greekLit:tlg4083.tlg001.hc:13.34|Τὸ δὲ εἶδαρ ἔδμεναι τρόπος ἐτυμολογίας ἐστίν. ἀπὸ γὰρ τοῦ ἔδω τὸ εἶδαρ.  Οὕτω δὲ καὶ τὸ ἀμφὶ ποσσὶ πέδας, ἐκ γὰρ τῶν ποδῶν αἱ πέδαι κατὰ τροπὴν τοῦ ο εἰς ε . Ὅτι δὲ τὸ παραβαλεῖν εἶδαρ ταὐτόν ἐστι τῷ παραθεῖναι, καὶ  ὡς ἐξ αὐτοῦ συντέθειται τὸ κοινῶς λεγόμενον παράβλημα, καὶ ἀλλαχοῦ δηλοῦται.
urn:cts:greekLit:tlg4083.tlg001.hc:13.35|Ὅτι οἱ Τρῶες φλογὶ ἶσοι, ὅ ἐστιν ὅμοιοι, ἀολλέες ἠὲ θυέλλῃ  Ἕκτορι Πριαμίδῃ ἄμοτον μεμαῶτες ἕποντο, ἄβρομοι, αὐί̈αχοι. Ταῦτα  δὲ πρὸς τὸ εὐκίνητον καὶ ἠχητικὸν τοῦ ἔθνους καὶ ἀλόγως ὁρμητικόν. διὰ τοῦτο  γὰρ οὐ λέουσιν ἢ λύκοις αὐτοὺς ἢ τοιούτοις τισὶν εἴκασε. καὶ τὸν Ἕκτορα δὲ  μετ’ ὀλίγα φλογὶ παρεικάζει.
urn:cts:greekLit:tlg4083.tlg001.hc:13.36|Δηλοῖ δὲ τὸ ἄβρομοι, αὐίαχοι τὸ ἅμα            βρόμῳ, ἅμα ἰαχῇ, ὧν βρόμος μὲν ἐπὶ φλογός, ἰαχὴ δὲ ἐπὶ θυέλλης. Αἰολικὴ δὲ  ἡ τοῦ υ ἐπένθεσις ἐν τῷ αὐίαχοι, ὡς καὶ ἐν τῷ ἀγάω ἀγαός ἀγαυός καὶ ἀγαυρός,  καὶ ἄρρηκτος, αὔρηκτος. οὕτω δὲ καὶ τὸ παρ’ Ὁμήρῳ ἔωθεν ἐνικλᾶν εὔωθεν  λέγεται, εἰ μή τι ἄρα ἐκεῖνο ἐκ τοῦ εἴωθε τροπὴν ἔπαθε τοῦ ι εἰς υ . Ἰστέον δὲ  ὅτι τε εἶχε μὲν ὁ ποιητὴς εἰπεῖν ἀί̈αχοι ἐκτάσει τῆς ἀρχούσης, ὁποία γίνεται  καὶ ἐν τῷ ἀθάνατος καὶ ἀκάματος, προέκρινε δὲ τοῦ κοινοῦ καὶ χασμώδους  τὸ καὶ ποιητικώτερον καὶ ἀχάσμητον. Καὶ ὅτι βρόμος κυρίως ἐπὶ ἀνέμου καὶ  ἐπὶ πυρός, ἐφ’ ὧν καὶ τὸ βρέμειν. Παυσανίας δὲ βρόμον λέγει καὶ σπέρμα  λεπτῇ κριθῇ ὅμοιον, τὸ κοινῶς δηλαδὴ λεγόμενον βρόμιον. τὸ μέντοι βρωμᾶσθαι,  ὃ καὶ ἐκτείνεται, φησὶν ὁ αὐτὸς ἐπὶ ἀρσένων ὄνων τίθεσθαι ὅτε λιμώττουσιν,  ἵνα ᾖ, φησί, βρωμᾶσθαι τὸ βρώμης, ὅ ἐστι τροφῆς, δεῖσθαι. Ὅρα  δ’ ἐν τοῖς ῥηθεῖσι τὸ σύντομον τῶν παραβολῶν, τῆς φλογὸς καὶ τῆς θυέλλης,  ἔτι δὲ καὶ τὸ τῶν ἀποδόσεων, τοῦ βρόμου δηλαδὴ καὶ τῆς ἰαχῆς, ἔβρεμον μὲν  γὰρ ὡς πῦρ, ἴαχον δὲ ὡς ἄνεμος.
urn:cts:greekLit:tlg4083.tlg001.hc:13.37|Ὅτι ἐξ Ὁμήρου λαβόντες οἱ  ὕστερον ἐπὶ μόνων ἀγαθῶν τὴν ἐλπίδα τιθέασι, φάμενοι ὡς οὐδέποτέ τις  ἐλπίζειν κακὰ λέγεται. πανταχοῦ γοῦν ἀγαθόν τι τὴν ἐλπίδα εἰδώς φησι κἀνταῦθα  περὶ Τρώων, ὡς ἔλποντο νῆας Ἀχαιῶν αἱρήσειν κτενέειν τε παρ’ αὐτόφι  πάντας Ἀχαιούς. ἡ μέντοι παρὰ τῷ Ἡσιόδῳ ἐλπὶς ἄλλως δοκεῖ ἔχειν παρὰ  τὸ Ὁμηρικόν, εἴπερ κακῶν καραδοκίαν ἐκείνη δηλοῖ.
urn:cts:greekLit:tlg4083.tlg001.hc:13.38|Ὅτι ἐν τῷ  ἀλλὰ Ποσειδάων γαιήοχος, ἐννοσίγαιος, Ἀργείους ὤτρυνεν, ὡς πρὸ ὀλίγων  ἐρρέθη, ἀστείως ἀντέθηκε τὰ ἐπίθετα. ὁ γὰρ αὐτὸς καὶ συνέχει γαῖαν ὡς ἀσφάλιος, καὶ διασείει ὡς ἐννοσίγαιος.
urn:cts:greekLit:tlg4083.tlg001.hc:13.39|Ὅτι ἐν τῷ τὸν Ποσειδῶνα εἰκασθῆναι  τῷ Κάλχαντι δέμας καὶ ἀτειρέα φωνὴν ἕνα τῶν ἐννέα κηρύκων ἐστοχάσαντό  τινες εἶναι τὸν Κάλχαντα, ὡς καὶ προερρέθη, οὗ νῦν ἡ φωνὴ ἀτειρὴς παρασημειοῦται. ἔοικε δ’ ἐν τούτοις ὁ Κάλχας μεγαλοφώνως ἐξονειδίσαι, εἰ τῇ θαλάσσῃ           ¶πιστεύσουσιν ἑαυτοὺς φεύγοντες οἱ Ἀχαιοὶ καὶ οὕτως ἐντρέψαι καὶ εἰς  ἀντιπαράταξιν στρέψαι. διὸ Ποσειδῶν λέγεται ἐλθὼν ἐξ ἁλὸς καὶ ὁμοιωθεὶς  Κάλχαντι θαρρῦναι τοὺς Ἕλληνας, ὡς καὶ προεδηλώθη.
urn:cts:greekLit:tlg4083.tlg001.hc:13.40|Ὅτι  ἀνδρείων ἔπαινος πρὸς τοὺς Αἴαντας ῥηθὲν τὸ ὑμεῖς μέν τε σαώσετον λαὸν  Ἀχαιῶν ἀλκῆς μνησάμενοι μηδὲ κρυεροῖο φόβοιο, τουτέστιν ἀκράτως  ἀνδρισάμενοι καὶ μὴ ἐνδοιαστικῶς ἔχοντες εἰς νοῦν, ὡς ἢ στῆναι ἢ φυγεῖν.  ἢ καὶ ἄλλως, ἀλκήεντες φανέντες διόλου καὶ μὴ πρὸς ὥραν τινά, ὡς ἀνδρίσασθαι πρὸς ὀλίγον, εἶτα φυγεῖν.
urn:cts:greekLit:tlg4083.tlg001.hc:13.41|Ὅτι πάνυ ἐξαίρων ὁ τοῦ μύθου  Ποσειδῶν τὸν Ἕκτορά φησι πρὸς τοὺς Αἴαντας, ὡς ἄλλῃ μέν, ἤγουν  ἀλλαχοῦ καὶ ἐντελῶς εἰπεῖν ἐν ἄλλῃ τάξει ἢ μερίδι ἢ φάλαγγι, ἔγωγ’ οὐ δείδια  χεῖρας ἀάπτους Τρώων, οἳ μέγα τεῖχος ὑπερκατέβησαν ὁμίλῳ, τουτέστιν  ὁμιλαδόν, παμπληθεί, ὃ δὴ καὶ μετ’ ὀλίγα κείμενον τὴν τῶν ὅλων Τρώων δηλοῖ  διὰ τοῦ Ἑλληνικοῦ τείχους ἔξωθεν ἄνοδον καὶ ἔσω κάθοδον ὡς πρὸς τὰς νῆας,  πάνυ γοργῶς φρασθέν.
urn:cts:greekLit:tlg4083.tlg001.hc:13.42|Εἶτα ἐπάγει ἐφεξῆς ἕξουσι γάρ, ἤτοι  κωλύσουσιν, ἅπαντας ἐϋκνήμιδες Ἀχαιοί. τῇ δὲ δή, ἤγουν ἐνταῦθα, αἰνότατον περιδείδια μή τι πάθωμεν, ᾗ ῥ’ ὅ γε, ἤγουν ἔνθα ὅδε, ὁ λυσσώδης φλογὶ  ἴκελος ἡγεμονεύει Ἕκτωρ. Δῆλον δὲ ὡς διαβάλλει τοῖς ἐχθροῖς τὸν Ἕκτορα  ὁ Ποσειδῶν, λυσσώδη αὐτὸν καὶ φλογερὸν προσειπών, ἐπαγαγὼν καὶ τὸ ὃς  Διὸς εὔχεται ἐρισθενέος πάϊς εἶναι. ψεύδεται οὖν ἡγεμονικῶς καὶ οἰκονομικῶς  ἐρεθίζων τοὺς Ἀχαιούς, ἵνα καὶ αὐτοὶ ἀντιστάντες εἶεν οὕτω φῶτες ἰσόθεοι.  ὥρμηται δὲ ἡ διαβολὴ ἐκ τοῦ τιοίμην ὡς τίεται Ἀθηναίη καὶ Ἀπόλλων,  ὅπερ ηὔξατό που Ἕκτωρ.
urn:cts:greekLit:tlg4083.tlg001.hc:13.43|Ὅρα δὲ ὅτι τε τὸ ἄλλῃ μὲν οὐ δείδια, τῇ  δέ ἀντίκεινται συνδετικῶς ἀλλήλοις, ὡς τὸ ἀλλαχοῦ μὲν οὐ δειλιῶ, ταύτῃ  δέ, ἤγουν ἐνταῦθα.
urn:cts:greekLit:tlg4083.tlg001.hc:13.44|Καὶ ὅτι τὸ ᾗ ῥ’ ὅ γε θεληματικῶς ῥοίζου χάριν  παρενέβαλε τὸν ῥα σύνδεσμον, οὐ μὴν κατά τι ἀναγκαῖον, ὡς δηλοῖ τὸ ἢ ὅ  γε δίφρον ἑλών, ὅπερ ἀνεμεσήτως ἐν τῇ κʹ ῥαψῳδίᾳ χασμᾶται ἄρροιζον.
urn:cts:greekLit:tlg4083.tlg001.hc:13.45|Ὅτι τὸ κοινῶς λεγόμενον ὁ θεὸς ὁδηγήσειε θεὸς ἐνὶ φρεσὶ ποιήσειε  λέγει ὁ ποιητής, ὅπερ ἐστὶ θήσοι εἰς νοῦν. ταὐτὸν γὰρ ἐν πολλοῖς τὸ θεῖναι καὶ           τὸ ποιῆσαι.
urn:cts:greekLit:tlg4083.tlg001.hc:13.46|Φησὶ γοῦν σφῶϊν δ’ ὧδε θεὸς ἐνὶ φρεσὶ ποιήσειεν  αὐτώ θ’ ἑστάμεναι κρατερῶς, ἤγουν ὑμᾶς τοὺς Αἴαντας, καὶ ἀνωγέμεν  ἄλλους. Δῆλον δ’ ὅτι ἀρετὴν ἀγαθοῦ στρατηγοῦ ὑπογράφει τὸ αὐτόν τέ τινα  ἑστάμεναι κρατερῶς καὶ κελεύειν ἄλλοις.
urn:cts:greekLit:tlg4083.tlg001.hc:13.47|Εἶτα εἰς πάνυ πλέον  θαρρύνων τοὺς ἥρωας ὁ μυθικὸς Ποσειδῶν ἐπάγει, ὡς οὕτως ἂν καὶ ἐσσύμενόν  περ ἐρωήσαιτ’ ἀπὸ νηῶν, εἰ καί μιν Ὀλύμπιος αὐτὸς ἐγείρει, ὃ ταὐτόν ἐστιν  ἐνταῦθα τῷ ὑπὲρ αἶσαν. ταὐτὸν γὰρ αἶσα καὶ Ζεὺς Ὀλύμπιος. Ὑπερβολικῶς  δὲ καὶ σεμνῶς εἴρηται, ὡς οἱ Αἴαντες καὶ ἐσσύμενόν περ διώξουσι τὸν Ἕκτορα,  εἰ καὶ ὁ Ζεὺς αὐτὸς ἐγείρει. Ὅρα δὲ τὸ ἐρωήσαιτε ἀπὸ νηῶν ἀλλοπαθῶς  λεχθέν. δηλοῖ γὰρ οὐχ’ ὅτι αὐτοὶ ἐρωήσαιτε ἀλλὰ τὸν Ἕκτορα εἰς ἐρωὴν κινήσοιτε διώξαντες.
urn:cts:greekLit:tlg4083.tlg001.hc:13.48|Ὅτι Ποσειδῶν σκηπανίῳ ἀμφοτέρω τὼ Αἴαντε  κεκοπὼς πλῆσε μένεος κρατεροῖο, γυῖα δὲ θῆκεν ἐλαφρὰ πόδας καὶ χεῖρας  ὕπερθεν. Προσυπακουστέον δὲ εἰς τὸ πόδας τὸ ἔνερθεν, ἐλλιπῶς γὰρ εἴρηται  διὰ συντομίαν. ὑποκαταβὰς οὖν ἐρεῖ ἐντελῶς ἔνερθεν πόδες καὶ χεῖρες  ὕπερθεν. Δῆλον δὲ ὅτι παρὰ τὰ γυῖα, ὃ τὰς χεῖρας ἰδίᾳ δηλοῖ πολλαχοῦ, γίνεται  καὶ ἐγγύη, ἡ ὡσανεὶ ἐν χερσὶ τιθεῖσα τὸ κατεγγυηθέν, καὶ τὸ ἐγγυαλίζω, ἤγουν  ἐν χερσὶ τίθημι, καὶ τὸ ὑπόγυͅον, ὃ καὶ ἐξ ὑπογύιου λέγεται, τὸ ἐγγύς, φασί,  προσδόκιμον ἢ παραυτίκα γεγονὸς καί, ὡς εἰπεῖν, πρόχειρον ἢ μᾶλλον ὑποχείριον, ὅπερ ἐν Ὀδυσσείᾳ κεῖται. Ἰστέον δὲ ὅτι πᾶσα θεία ῥάβδος παρ’ Ὁμήρῳ δρᾷ  μέγα τι καινόν, οἷον ἡ τῆς Ἀθηνᾶς εἰς Ὀδυσσέα, ποτὲ μὲν νέον ποιοῦσα, ποτὲ  δὲ γέροντα, ἡ τοῦ χρυσορράπιδος Ἑρμοῦ ἐπὶ τοῖς ἐγρηγορόσιν ἢ καθεύδουσιν,  ἡ τῆς Κίρκης κατὰ τῶν πινόντων κυκεῶνα. οὕτω δὴ κἀνταῦθα τὸ τοῦ Ποσειδῶνος σκηπάνιον, ἤτοι σκῆπτρον, ἐρεθίζει τεραστίως τοὺς Αἴαντας.
urn:cts:greekLit:tlg4083.tlg001.hc:13.49|Γλώσσης δέ, φασί, Κυρηναίων τὸ σκηπάνιον. Εἴτε δὲ κεκοπὼς γράψει τις,  εἴτε κεκοφώς, ὡς τὸ κεκλοφώς, ἄμφω ἀνάλογα. καὶ Ἀρίσταρχος ἀρέσκεται  ταῖς δυσὶ γραφαῖς. ἐπὶ ἁπλῶς δὲ κρούσεως ἐνταῦθα τὸ κεκοπώς, καθὰ καὶ τὸ  τίς ὁ κόπτων τὴν θύραν, δηλοῖ δέ ποτε καὶ σωματικὴν τομήν. Ὁ δὲ δράκων           ἐν τοῖς πρὸ τούτων ἔκοψεν ἀετὸν κατὰ τὴν δειρὴν κατ’ ἀμφοτέρας τὰς σημασίας  τῆς λέξεως
urn:cts:greekLit:tlg4083.tlg001.hc:13.50|Ὅτι ὁποῖος μέν τις ὁ Ποσειδῶν εἰς Ἀχαιοὺς ἦλθεν, οὐ  λέγει ὁ ποιητὴς ἀσχολήσας ἑαυτὸν εἰς ἄλλα τινὰ τῶν ἐκείνου, ἀπιόντα δὲ οὕτω  φράζει αὐτὸς δ’ ὥς τ’ ἴρηξ ὠκύπτερος ὦρτο πέτεσθαι, ὅς ῥά τ’ ἀπ’ αἰγίλιπος  πέτρης περιμήκεος ἀρθεὶς ὁρμήσει πεδίοιο, ἤγουν διὰ τῆς πεδιάδος, διώκειν  ὄρνεον ἄλλο, ὣς ἀπὸ τῶν ἤϊξε Ποσειδάων.
urn:cts:greekLit:tlg4083.tlg001.hc:13.51|Καὶ ὅρα τὸ ὄρνεον ἄλλο,  τουτέστιν ἕτερον τῷ εἴδει, ἀλλόφυλον. ἐμφαίνει γάρ, φασίν, ὁ ποιητὴς τὸν  ἱέρακα τῶν ὁμοφύλων μὴ ἅπτεσθαι. οὕτω φασὶ καὶ ἐν τῷ ὑπὸ δελφῖνος μεγακήτεος ἰχθύες ἄλλοι τὸ ἄλλοι ἀντὶ τοῦ ἑτεροειδεῖς πρὸς τὸν δελφῖνα, κῆτος  ὄντα, οὐ μὴν ἰχθῦν.
urn:cts:greekLit:tlg4083.tlg001.hc:13.52|Τὸ δὲ ἴρηξ Ἰωνικῶς ψιλοῦται, εἰ καὶ τὸ ἱέραξ  δασύνεται. πέτραις δὲ ὡς ἐπὶ πολὺ τὰ τοιαῦτα ἐπικαθῆσθαι ὄρνεα ἡ ἐνάργεια  φαίνει.
urn:cts:greekLit:tlg4083.tlg001.hc:13.53|Τὸ δὲ περιμήκης βαρύνεται κανόνι τοιούτῳ. Τὰ εἰς ησ σύνθετα  γενόμενα παρ’ οὐδέτερον εἰς οσ τῷ η παραληγόμενον βαρύνεται: κῆτος μεγακήτης, μῆκος περιμήκης, ἦθος κακοήθης. Τὸ λαθικηδής καὶ οἰνοπληθής οὐκ  ἀπὸ τοῦ κῆδος καὶ πλῆθος, ἀλλὰ παρὰ ῥῆμα τὸ κήδω καὶ πλήθω γεγόνασι.
urn:cts:greekLit:tlg4083.tlg001.hc:13.54|Τὸ δὲ ἤϊξε ταὐτόν ἐστι τῷ ῥᾷον ἀπῆλθεν, ὡς δηλοῖ μετ’ ὀλίγα ὁ  Λοκρὸς Αἴας, εἰπὼν γνῶναι τὸν Ποσειδῶνα ῥεῖα ἀπιόντα.
urn:cts:greekLit:tlg4083.tlg001.hc:13.55|Ὅτι  ἐν τῷ Αἶαν, ἐπεί τις θεῶν, οἳ Ὄλυμπον ἔχουσι, μάντει εἰδόμενος κέλεται  μάχεσθαι, οὐδ’ ὅ γε Κάλχας ἐστί καὶ ἑξῆς, χωλὸν τὸ ἔπος, μὴ ἔχον ἀπόδοσιν.  ἕπτα γὰρ ὄντων τῶν καθεξῆς ἐπῶν, οἵαν ἄν τις ἐρεῖ ἀπόδοσιν, ἀλόγιστός ἐστιν.  ἤγουν ὁ ταῦτα λέγων Λοκρὸς Αἴας τεταραγμένος ὢν οὐ κρατεῖ τῆς φράσεως,  ἢ μέλλων ἀποδοῦναι ὅμως ὑποβλήδην ὑπὸ τοῦ Τελαμωνίου ἐγκόπτεται, συνάψαντος τὸν οἰκεῖον λόγον καὶ παραφράσαντος τὰ τοῦ Λοκροῦ, ἅπερ ἐπίτηδες  πεποίηται, ἵνα τῇ προσωπικῇ μιμήσει ἐκφαίνηται ἡ ποιητικὴ ἀρετή. Τινὲς  μέντοι δύο στίχους κρεμάσαντες, εἶτα τὴν ἔννοιαν πληροῦσιν ἀποδοτικῶς, ἵνα  εἴπῃ: Αἶαν, ἐπεί τις θεός, εἰκασθεὶς μάντει, κελεύει μάχεσθαι, οὐχ’ οὗτος  Κάλχας ἐστίν. ἔχει δὲ καὶ πάλιν ἡ ἔννοια οὐδὲν γενναῖον, ἀλλ’ ἔστιν ἀληθῶς ἡ           φράσις χωλεύουσα. Λέγει δ’ ἐν τούτοις Κάλχαντα καὶ θεοπρόπον οἰωνιστήν,  ὡς εἴ τις εἴποι μάντιν οἰωνοπόλον, γενικοῦ μὲν ὄντος ὀνόματος τοῦ θεοπρόπος,  ὡς καὶ τοῦ μάντις, εἰδικοῦ δὲ τοῦ οἰωνιστής.
urn:cts:greekLit:tlg4083.tlg001.hc:13.56|Ὅτι τὸ ἴχνια γὰρ  μετόπισθε ποδῶν ἠδὲ κνημάων ῥεῖ’ ἔγνων ἀπιόντος, ἀρίγνωτοι δὲ θεοί περ,  ὅπερ ὁ μικρὸς Αἴας περὶ Ποσειδῶνός φησι, χρήσιμον ἔσται ποτὲ παρῳδηθὲν  εἴς τινα θείαν ἐνάργειαν καὶ ἐνέργειαν ἐκ μικρᾶς ἀφορμῆς μέγα τι ἐνδειξαμένην.  καὶ γάρ τοι καὶ ὁ ῥηθεὶς Αἴας ἐκ μόνων ἰχνῶν ἔγνω παρουσίαν θεοῦ, ὡς οἷα  τοῦ Ποσειδῶνος ἐν τῷ ταχὺ ἀπιέναι καὶ κοῦφα θέειν ἢ μηδὲ ἴχνη ἐντυποῦντος  ὡς χαράξεις ποδῶν τὴν γῆν ἀπομάξασθαι, ἢ καὶ πλατὺ διαβαίνοντος, ὡς πολὺ  διεστάναι ἀλλήλων τὰ ἴχνη καὶ μὴ κατὰ βῆμα ἀνθρώπου, ἢ καὶ ὡς λίαν ταχὺ  καὶ ἀχρόνως ἴχνος ἐπὶ ἴχνει ποιοῦντος. Τὸ δὲ εἶναι τὸ θεῖον ἀρίγνωτον οὐχ'  ἁπλῶς ἐρρέθη, ἀλλ’ ὅτε δηλαδὴ ἐνέργημά τι οἰκεῖον ἐκφήνῃ, ὅπερ οὐ κατὰ τὰ  ἀνθρώπινά ἐστιν.
urn:cts:greekLit:tlg4083.tlg001.hc:13.57|Ἰστέον δὲ ὅτι ἐν τῷ ἴχνια δὲ ποδῶν ἠδὲ κνημάων  περιττῶς κεῖσθαι δοκεῖ τὸ κνημάων. ἴχνη γὰρ αἱ κνῆμαι οὐ τυποῦσιν, εἰ μὴ ἄρα  ὅτι ἐρείδουσαι τῷ βάρει βαθύνουσι τὰ ἴχνη, καθὰ καὶ βραχίων τῇ χειρὶ συνεργάζεται τὰ κοιλώματα.
urn:cts:greekLit:tlg4083.tlg001.hc:13.58|Ὅτι σημεῖον τοῦ θεόθεν εἰς μάχην ἐρεθισθῆναι  ὁ Λοκρὸς Αἴας ἑαυτῷ πορίζει τοιοῦτον καὶ δ’ ἐμοὶ αὐτῷ, φησί, θυμὸς ἐνὶ  στήθεσσι φίλοισι μᾶλλον ἐφορμᾶται πολεμίζειν ἠδὲ μάχεσθαι, μαιμώωσι δ'  ἔνερθε πόδες καὶ χεῖρες ὕπερθεν. Καὶ ὅρα συχνὰ ἐνταῦθα πάρισα, τά τε ἄλλα  καὶ τὸ ἔνερθεν καὶ ὕπερθεν. καὶ ταῦτα μὲν ὁ Λοκρός.
urn:cts:greekLit:tlg4083.tlg001.hc:13.59|Ὁ δὲ μέγας  παραφράζων δεξιῶς τὸ τελευταῖον ἔπος καὶ τὰ λοιπὰ δὲ ἄλλως φράζων ἐπάγει  οὕτω νῦν καὶ ἐμοὶ περὶ δούρατι χεῖρες ἄαπτοι μαιμῶσι, καί μοι μένος ὤρορε,  νέρθε δὲ ποσσὶν ἔσσυμαι ἀμφοτέροισιν.
urn:cts:greekLit:tlg4083.tlg001.hc:13.60|Εἶτα τὸ κεφάλαιον τοῦ  θάρσους δεικνὺς ἐπάγει μαιμώω δὲ καὶ οἶος Ἕκτορι Πριαμίδῃ ἄμοτον μεμαῶτι  μάχεσθαι. Ταῦτα δὲ πάντα θάρσους εἰσὶ χαρακτῆρες καὶ οἷα λέγεσθαι ὑπὸ  θαρσαλέων ἀνδρῶν.
urn:cts:greekLit:tlg4083.tlg001.hc:13.61|Ἰστέον δὲ ὅτι τε τὸ ἐμοὶ αὐτῷ συνήθως Ὁμήρῳ  πέφρασται ἀντὶ τοῦ ἐμαυτῷ, ἐπεὶ μηδὲ οἶδε σύνθετον ἀντωνυμίαν, καὶ ὅτι τὸ  οἶος Ἕκτορι μάχεσθαι, ὅπερ διαλελυμένως μονομαχίαν παραλαλεῖ, ἐπὶ  μὲν τῷ Λοκρῷ νοηθῆναι μικροπρεπῶς ἔχει: τί γὰρ μέγα, εἴπερ ὁ τοσοῦτος Αἴας  μόνος δίχα τοῦ Λοκροῦ μαχεῖται μόνῳ τῷ Ἕκτορι; Ἔστι δὲ ἀληθῶς μεγαλοπρεπές, εἰ μόνος ἐκ πάντων Ἀχαιῶν ὁ Τελαμώνιος ἀντικατασταίῃ τῷ νῦν  τηλικούτῳ Ἕκτορι. καὶ ὅτι χρόνου μετάθεσιν καὶ νῦν πέπονθε τὸ ὤρορεν, ὡς  τοῦ μεγάλου ω τῆς παραληγούσης μεταπεπτωκότος εἰς τὴν ἄρχουσαν. Καὶ  ὅτι ὁ μὲν Τελαμώνιος ὡς νωθὴς καὶ πολὺ μετέχων ἰδίας ἀνδρίας οὐ ταχὺ κατὰ  τοὺς παλαιοὺς τῆς τοῦ Ποσειδῶνος ἐπικουρίας αἰσθάνεται, ὁ δὲ Λοκρὸς πρῶτος.            οὔτε γὰρ πάνυ ἀνδρεῖος, ἀλλὰ καὶ ὀξύτερος ἐπισημήνασθαι, ὃς καὶ τὴν τοῦ  Ποσειδῶνος ἀπέλευσιν τοῦ μεγάλου Αἴαντος μὴ γνόντος αὐτὸς ἐσημειώσατο,  καθὰ προσεχῶς ἐρρέθη.
urn:cts:greekLit:tlg4083.tlg001.hc:13.62|Ὅρα δὲ ἐν τῷ περὶ δούρατι χεῖρες μαιμώωσι  τὴν περι πρόθεσιν δοτικῇ συνταχθεῖσαν, οὐχ’ ἁπλῶς μέντοι, ἀλλὰ διὰ τὸ  εἰλῆφθαι ἀντὶ ἐπιτάσεως. δηλοῖ γὰρ τὸ περισσῶς. Ἄλλως δ’ ἄν τις δουρὸς  μαιμῶσιν εἶπε χεῖρες κατὰ τὸ καὶ πῶς ἐπέσχε χεῖρα μαιμῶσαν φόνου;
urn:cts:greekLit:tlg4083.tlg001.hc:13.63|Τὸ δὲ Ἕκτορι Πριαμίδῃ καὶ ἐνταῦθα καὶ ἐν τοῖς πρὸ τούτου καὶ εἴ  που δὲ ἀλλαχόθι οὕτω κεῖται, παρέλκει πρὸς μέτρου τε ἀναπλήρωμα καὶ εἰς  σέμνωμα δὲ τοῦ γέροντος Πριάμου.
urn:cts:greekLit:tlg4083.tlg001.hc:13.64|Ὅτι ἐν τῷ χάρμῃ γηθόσυνοι,  τήν σφιν θεὸς ἔμβαλε θυμῷ — περὶ δὲ τῶν Αἰάντων ὁ λόγος οἰκεῖος ὢν ἐπὶ  θαρραλέων στρατιωτῶν λέγεσθαι — ἔοικε τὸ γηθόσυνοι ἐτυμολογία τις εἶναι  τῆς χάρμης. Γεγηθέναι γὰρ καὶ χαίρειν ταὐτά εἰσιν, ὥστε λέγοιτο ἂν ἡ μάχη  χάρμη οὐ μόνον κατὰ ἀντίφρασιν, ἀλλὰ καὶ κυρίως, ἐπεὶ χαίρουσιν οἱ ἀνδρεῖοι  ἀμυνόμενοι. διό τινες οὐδὲ τὴν μάχην αὐτὴν χάρμην φασίν, ἀλλὰ τὴν εἰς μάχην  προθυμίαν. καὶ ἄλλως δέ, ἡ μάχη μετὰ θυμοῦ, ὁ δὲ θυμὸς μέλιτος γλυκίων  καταλειβομένου τῷ θυμουμένῳ γίνεται. Εἴη ἂν οὖν καὶ διὰ τοῦτο ἡ μάχη  χάρμη λεγομένη, τουτέστι χάρμα τι καὶ χαρὰ διὰ τὴν ῥηθεῖσαν οἷον γλυκύτητα,  ὥσπερ καὶ τὸ βρῶμα βρώμη λέγεται ποιητικώτερον.
urn:cts:greekLit:tlg4083.tlg001.hc:13.65|Ὅτι πολλοὶ  Ἀχαιοὶ τὴν μάχην ἀφέντες παρὰ νηυσὶν ἀνέψυχον φίλον ἦτορ, ἤγουν ἀνελάμβανον τὴν ψυχήν. Τῶν, ἤγουν ὧν ἅμα τ’ ἀργαλέῳ καμάτῳ φίλα γυῖα λέλυντο, καί σφιν ἄχος κατὰ θυμὸν ἐγίνετο δερκομένοισι Τρῶας, τοί, ἤγουν οἵ, μέγα  τεῖχος ὑπερκατέβησαν ὁμίλῳ, καθὰ προείρηται, οὓς καὶ εἰσορόωντες Ἀχαιοὶ  ὑπ’ ὀφρύσι δάκρυα λεῖβον. Καὶ ὅρα τὸ τοῦ λόγου πάνυ περιπαθές, οὗπερ  αἰτία τὸ ἄκρον τοῦ κινδύνου.
urn:cts:greekLit:tlg4083.tlg001.hc:13.66|Οὐ γὰρ ἔφαν, φησί, φεύξεσθαι ὑπ’ ἐκ  κακοῦ.
urn:cts:greekLit:tlg4083.tlg001.hc:13.67|Ἰστέον δὲ ὅτι ἐν τῷ καμάτῳ φίλα γυῖα λέλυντο ἔκλυσιν  μελῶν καὶ τὸν πολὺν κάματον ὁρίζεται. κακουργεῖ γὰρ ὁ κάματος περὶ τὸν  ζωτικὸν σύνδεσμον, διὸ καὶ οἱ τεθνεῶτες καμόντες λέγονται. Ὥστε λυσιμελὴς  καθὰ ὁ ὕπνος καὶ ὁ θάνατος, οὕτω καὶ ὁ κάματος. Τὸ δὲ φίλα γυῖα φίλη  φράσις Ὁμήρῳ, καθὰ πρὸς ἄλλοις πολλοῖς καὶ τὸ φίλαι χεῖρες καὶ φίλον  κῆρ.
urn:cts:greekLit:tlg4083.tlg001.hc:13.68|Ὅτι πρὸ ὀλίγων ὁ Ποσειδῶν εἰπὼν τοῖς Αἴασιν, ὡς ὑμεῖς            σαώσετε λαὸν Ἀχαιῶν, ἀλκῆς μνησάμενοι μηδὲ κρυεροῖο φόβοιο, ὁ αὐτὸς  νῦν ἑτέρους τινὰς καταδημαγωγῶν λέγει παραφράζων ἐκεῖνα, ὅτι ὔμμιν  ἔγωγε μαρναμένοισι πέποιθα σαωσέμεναι νέας ἁμάς, ἤγουν ἡμετέρας, εἰ δ'  ὑμεῖς πολέμοιο μεθήσετε λευγαλέοιο, νῦν δὴ εἴδεται ἦμαρ ὑπὸ Τρώεσσι  δαμῆναι. Καὶ ὅρα τὸ ὑπὸ Τρώεσσι, δοτικῇ γὰρ κἀνταῦθα ἡ ὑπο συντέτακται  πρόθεσις. Τὸ δὲ εἴδεται ἦμαρ ἀρχή ἐστι τοῦ λεχθῆναι τὴν ἡμέραν εἰδῶ.
urn:cts:greekLit:tlg4083.tlg001.hc:13.69|Ἄρχεται δ’ ἐνταῦθα τῷ Ποσειδῶνι ὁ λόγος ὁ τοὺς ἀριστεῖς ὀτρύνων  ὀπίσω τοῦ στρατοῦ ὄντας οὕτω αἰδὼς Ἀργεῖοι κοῦροι νέοι, ὔμμιν ἔγωγε  πέποιθα καὶ ἑξῆς. Καὶ ὅρα ὅτι ἀγωνιῶν καὶ ἐλλιπῶς καὶ νῦν λέγει ἐν τῷ  αἰδὼς Ἀργεῖοι διὰ συντομίαν προοιμίῳ πρέπουσαν, καὶ ταὐτολογίᾳ χρᾶται  ἐν τῷ κοῦροι νέοι, καὶ περιττολογεῖ ἐν τῷ ἔγωγε πέποιθα. οὐ πάνυ γὰρ  ἀναγκαίως ἐνταῦθα τέθειται τὸ ἔγωγε, τὸ γὰρ πέποιθα καὶ χωρὶς αὐτοῦ τὴν  τοῦ πρώτου προσώπου ἰσχὺν ἔχει. ὅμως δὲ κατ’ ἐξοχὴν ἄλλως καὶ διαστολὴν  ἐρρέθη, ὡς ἂν λέγῃ, ὅτι κἀν μὴ οἱ ἄλλοι ἀλλ’ ἐγὼ πέποιθα. ὁμοίως δὲ σχηματίσει καὶ κατωτέρω ἐν τῷ ἔγωγε ἔφασκον. Ἰστέον δὲ ὅτι καὶ ἄλλως τὸ κοῦροι  νέοι διπλασιάζεται κατὰ σχῆμα ἐπιμονῆς πρός τε ὑπόμνησιν τῆς ἐν νεότητι  ἀκμῆς, ἣν οἱ Ἀργεῖοι ῥᾳθυμοῦντες ἄρτι αἰσχύνουσι, καὶ ἅμα κατὰ μέθοδον  διπλασιάζουσαν ἐν προοιμίοις τὰ ὀνόματα, ὅπερ εἰς τέχνην παραδεδώκασιν οἱ  μεθ’ Ὅμηρον. Δοκεῖ δὲ καὶ διασταλτικὴν ἐπιστασίαν ἔχειν ὁ ῥηθεὶς τῶν λέξεων  διπλασιασμός, ἐφιστῶντος τοῦ συμβούλου ὅτι οὐ πρὸς γέροντας ὁ λόγος, ὧν  οὐδὲν δεῖται ἡ μάχη, ἀλλὰ πρὸς κούρους βριαρόχειρας, οὓς οὐδὲν κωλύει  ζαχρηεῖς ἐν πολέμῳ εἶναι. Τὴν δὲ ἔλλειψιν τοῦ αἰδὼς Ἀργεῖοι, ἔνθα βούλεται  εἰπεῖν, ὡς αἰδώς ἐστιν ἢ αἰδὼς ἔστω, διασαφεῖ μετ’ ὀλίγα τὸ ἐν φρεσὶ θέσθε  ἕκαστος αἰδῶ. καὶ οὕτω μὲν ταῦτα.
urn:cts:greekLit:tlg4083.tlg001.hc:13.70|Ὁ δὲ Ποσειδῶν πλατύνων  ἀναγκαίως τὴν δημηγορίαν διὰ τὸ τῆς μάχης, ὡς αὐτὸς ἔφη, λευγαλέον — πάνυ  γὰρ βαρὺς ὢν ὁ πόλεμος ἐδεῖτο τῶν ἐρεθιζόντων εἰς αὐτόν — ἐπάγει καὶ  ταῦτα ὀνειδιστικώτερον καὶ δριμύτερον ὢ πόποι, ἢ μέγα θαῦμα τόδ'  ὀφθαλμοῖσιν ὁρῶμαι, δεινόν, ὃ οὔποτ’ ἔγωγε τελευτήσεσθαι, ἤγουν ἀποτελεσθῆναι, ἔφασκον. τοῦτο δὲ οἰκεῖον ἐπὶ ἀνελπίστῳ κακῷ λέγεσθαι.
urn:cts:greekLit:tlg4083.tlg001.hc:13.71|Εἶτα ἐκτιθέμενος ὁποῖον ἐκεῖνο τὸ μέγα, τὸ δοκοῦν πρὶν ἀναποτέλεστον,  ὃ μὴ ἁπλῶς ὡς θαῦμα ἐκπλήττει, ἀλλὰ καὶ δεινόν ἐστιν, οὐ διανοίᾳ ἐν τῷ μὴ  ὁρᾶσθαι φανταζόμενον, ἀλλ’ αὐτοψεὶ φαινόμενον, καθὰ καὶ πρὸ τούτων οὔασιν  ἀκούειν ἐρρέθη τὸ γενέσθαι αὐτήκοον, φησὶ Τρῶας ἐφ’ ἡμετέρας ἰέναι νέας,  οἳ τὸ πάρος περ φυζακινῇς ἐλάφοισιν ἐοίκεσαν, αἵ τε καθ’ ὕλην θώων πορδαλίων  τε λύκων τ’ ἤϊα πέλονται, αὕτως ἠλάσκουσαι ἀνάλκιδες οὐκ ἐπὶ χάρμῃ,  τουτέστι πάνυ ἀσθενεῖς. ἐκ παραλλήλου γὰρ τῆς αὐτῆς ἐννοίας δηλωτικὰ  καὶ τὸ ἀνάλκιδες καὶ τὸ οὐκ ἐπὶ χάρμῃ. Ἐν οἷς σημείωσαι, ὅτι τε τὸ ἐφ'  ἡμετέρας ἰέναι νέας νόημά ἐστιν ἐκ θαλάσσης πεπορισμένον καὶ λογισμὸς ὁ  μάλιστα τοὺς Ἀχαιοὺς εἰς μάχην στήσας ἐκ τοῦ φεύγειν, οὗ χάριν, ὡς προερρέθη,  καὶ ὁ θαλάσσιος Ποσειδῶν αὐτοῖς πέπλασται συμμαχεῖν, καὶ ὅτι ἐν τῷ Τρῶας  ἐπὶ τὰς νῆας ἰέναι τοιαῦτά τινα κατὰ τοὺς παλαιοὺς παθητικῶς ἐμφαίνει ὁ  Ποσειδῶν, τοὺς βαρβάρους ἐπὶ τὰς τῶν Ἑλλήνων, τοὺς δειλοὺς ἐπὶ τὰς τῶν  γενναίων, τοὺς ὀλίγους ἐπὶ τὰς τῶν πλειόνων.
urn:cts:greekLit:tlg4083.tlg001.hc:13.72|Εἶτα καὶ ἀναμιμνήσκει, ὡς οἱ Τρῶες τὸ πρίν γε μένος καὶ χεῖρας Ἀχαιῶν μίμνειν οὐκ ἐθέλεσκον  ἐναντίον οὐδ’ ἠβαιόν: νῦν δ’ ἕκαθεν πόλιος κοίλῃς ἐπὶ νηυσὶ μάχονται, οἱ  μηδὲ τοῦ τείχους τολμῶντες προκύψαι ὅτε Ἀχιλλεὺς προεμάχετο.
urn:cts:greekLit:tlg4083.tlg001.hc:13.73|Ἐφ’ οἷς εἰδὼς ὁ Ποσειδῶν, ὡς οἱ πολλοὶ παρὰ τὰς ἀτυχίας μεμψιμοιροῦσι τοῖς  ἄρχουσι καταδημαγωγεῖ τοὺς ἀκούοντας πρὸς ἀρέσκειαν οὐ μὴν πρὸς ἀλήθειαν,  λέγων γενέσθαι ταῦτα ἡγεμόνος κακότητι μεθημοσύνῃσί τε λαῶν, οἳ κείνῳ  ἐρίσαντες τὴν κακὴν δηλαδὴ ἔριν ἀμυνέμεν οὐκ ἐθέλουσι νηῶν, ἤγουν περὶ  νηῶν ἢ ὑπὲρ νηῶν, ἀλλὰ κτείνονται ἀν’ αὐτάς. Καὶ ὅρα ὡς πλεονάζει τῇ  μνήμῃ τῶν νεῶν διὰ τὸ ἀνωτέρω ῥηθὲν αἴτιον εἰς ἐρεθισμὸν τῶν Ἀχαιῶν.
urn:cts:greekLit:tlg4083.tlg001.hc:13.74|Εἶτα λαλῶν ὑπὲρ τοῦ βασιλέως ὡς ἐν δισταγμῷ καὶ ἀντιπαραστατικῶς φησιν ἀλλ’ εἰ δὴ καὶ πάμπαν ἐτήτυμον, ἤγουν ἀληθῶς, αἴτιός ἐστιν  ἥρως Ἀτρείδης, οὕνεκ’ ἀπητίμησε τὸν τοῦ Πηλέως. — καὶ ὅρα ὡς καὶ νῦν  εὐφυῶς καὶ συνήθως ἀνάμνησιν Ἀχιλλέως παρενέβαλεν — ἡμέας γ’ οὔ πως  ἔστι μεθιέναι πολέμοιο, ἀλλ’ ἀκεώμεθα θᾶσσον.
urn:cts:greekLit:tlg4083.tlg001.hc:13.75|Καὶ ἐπαγαγὼν ἐξ  ἀφορμῆς τοῦ ἀκεώμεθα γνωμικὸν γοργότατον διὰ τὸ κατεπεῖγον τῆς ὥρας  τὸ ἀκεσταί τοι φρένες ἐσθλῶν, τουτέστιν εὐδιόρθωτοι. — ῥᾷον γὰρ ἐπανορθοῦνται οἱ σπουδαῖοι τὸ ἁμαρτηθέν — , ἐπιφέρει ὑμεῖς δ’ οὐκέτι καλά, ἤγουν            καλῶς, μεθίετε θούριδος ἀλκῆς, πάντες ἄριστοι ἐόντες ἀνὰ στρατόν. οὐδ'  ἂν ἔγωγε ἀνδρὶ μαχεσσαίμην, ὅς τις πολέμοιο μεθείη λυγρὸς ἐών, ὑμῖν δὲ  νεμεσσῶμαι περὶ κῆρι. ὦ πέπονες, τάχα δή τι κακὸν ποιήσετε μεῖζον τῇδε  μεθημοσύνῃ, ἀλλ’ ἐν φρεσὶ θέσθε ἕκαστος αἰδῶ καὶ νέμεσιν: δὴ γὰρ μέγα νεῖκος  ὄρωρε. Καὶ ἔστιν αὕτη δευτέρα τῆς δημηγορίας ἀξίωσις. πρώτη δὲ ἦν τὸ  ἀλλ’ ἀκεώμεθα θᾶσσον.
urn:cts:greekLit:tlg4083.tlg001.hc:13.76|Ἐφ’ οἷς ἀναμιμνήσκει καὶ ὡς Ἕκτωρ  δὴ παρὰ νηυσὶ βοὴν ἀγαθὸς πολεμίζει καρτερός, ἔρρηξεν δὲ πύλας καὶ μακρὸν  ὀχῆα. Καὶ ὅρα ὅτι πρὸ τούτων ὀχῆας εἰπὼν νῦν ἑνικῶς ὀχῆα εἶπε, καὶ αὐτὸν  μακρὸν τρόπῳ συλλογισμοῦ. δηλοῖ γὰρ οὕτω πυλῶν μέγεθος.
urn:cts:greekLit:tlg4083.tlg001.hc:13.77|Ἰστέον  δὲ ὅτι τὸ ἐφ’ ἡμετέρας ἰέναι νῆας ἀντὶ τοῦ κατὰ τῶν ἡμετέρων νηῶν. ὃ καὶ  σημείωσαι ὡς πολλαχοῦ χρήσιμον. οὕτω καὶ ἐπίρρητος παρὰ τοῖς ὕστερον,  καθ’ οὗ ῥηθείη ἂν πολλά, καὶ ἐπίκλημα τὸ κατέγκλημα, καὶ ἐπέχειν ἐν Ὀδυσσείᾳ  τὸ κατά τινος ἔχειν, ὃ καὶ ἐνέχειν λέγεται.
urn:cts:greekLit:tlg4083.tlg001.hc:13.78|Τὸ δὲ φυζακινόν ἐπίθετόν  ἐστιν ἐλάφων κοινὸν διὰ τὸ ἑτοίμους αὐτὰς εἶναι εἰς φύζαν ἤγουν εἰς φυγήν.  Τὸ δὲ ἐοίκεσαν Ἰωνικόν ἐστι, τὸ μέντοι Ἀττικόν, ἤδη δὲ καὶ κοινόν, ἐῴκεσαν.
urn:cts:greekLit:tlg4083.tlg001.hc:13.79|Τὸ δὲ θώων παρ’ ἡμῖν μὲν σεσημείωται ὡς ἀπὸ δισυλλάβου  ἑνικῆς γενικῆς ὀξυτόνου βαρυνόμενον. θώς γὰρ θωός θώων, καθάπερ καὶ  Τρώων, δμώων, λάων, δᾴδων, πάντων. Πάμφιλος δέ τις, ὡς ἐν τοῖς Ἀπίωνος  καὶ Ἡροδώρου φέρεται, περισπωμένως ἀνεγίνωσκε καὶ τὰ τοιαῦτα. Κἀκεῖνο  δὲ ἰστέον, ὡς περὶ θώων ἱστοροῦντες οἱ παλαιοί φασι καί, ὅτι ζῷον ὁ θὼς  ὑαίνῃ παραπλήσιον, οὗ ἡ βάδισις μετὰ ἅλματος. ὃ τεχθὲν ἅμα βαδίζει. πλανώμεθα οὖν οἱ τοὺς ἀγεννεῖς καὶ καρποφάγους λυκοπάνθηρας εἰς τοιούτους θῶας  νοοῦντες, οἳ καὶ πρὸς λέοντα θρασύνονται. Ὅτι δὲ ἡ πόρδαλις παρ’ Ὁμήρῳ  διὰ τοῦ ο παρὰ τὸ πορεύεσθαι ἁλλομένη, ἵνα ᾖ πρόαλις καὶ μεταθέσει καὶ  πλεονασμῷ τοῦ δ πόρδαλις, καὶ ὡς ἡ ταύτης δορὰ διὰ τοῦ α λέγεται ἀεὶ παρδαλέη, ἑτέρωθι σεσημείωται, ὥσπερ καὶ τὸ πόθεν ἤϊα, τὰ κυρίως μὲν ἐφόδια  ἢ ἄχυρα, ὡς καὶ ἐν Ὀδυσσείᾳ φαίνεται, ἄλλως δὲ ἁπλῶς βρώματα, λέξις αὕτη           φορτικὴ λογογράφοις, ἀλλαχοῦ δηλοῦται. ῥητέον δὲ καὶ νῦν ὅτι τὰς τροφὰς ἤϊα  λέγει ὁ ποιητὴς παρὰ τὸ εἴω, τὸ πορεύομαι, τὰ αἴτια τοῦ ζῆν καὶ προϊέναι,  ὡς διϊκνούμενα ὅλου τοῦ σώματος, ὅθεν καὶ δαὶς ἐί̈ση, καὶ ναῦς δὲ ὁμοίως ἐί̈ση  κατά τινας ἡ πορευτικὴ καὶ ταχεῖα. Καὶ ἄλλως δέ, ἤϊα τὰ βρώματα παρὰ τὸ  ἔω, τὸ ὑπάρχω, ὡς αἴτια τοῦ εἶναι.
urn:cts:greekLit:tlg4083.tlg001.hc:13.80|Τοῦ δὲ αὕτως πλανᾶσθαι τὰς  ἐλάφους ἑρμηνεία τὸ ἀνάλκιδες, ὡς τῶν ἐλάφων διὰ τὸ ἄναλκι μάτην οὕτω  πλανωμένων. Τοῦ δὲ ἠλάσκειν πρωτότυπον τὸ ἀλῶ ἀλάσω καθ’ ὁμοιότητα  τοῦ θνῶ θνήσω θνήσκω, βάσω βάσκω, τὸ λέγω, δάσω δάσκω καὶ ἀναδιπλασιασμῷ διδάσκω, καὶ τῶν ὁμοίων.
urn:cts:greekLit:tlg4083.tlg001.hc:13.81|Τὸ δὲ οὐκ ἐθέλεσκον ἀντὶ τοῦ  οὐκ ἐδύναντο. σύνηθες δὲ Ὁμήρῳ καὶ οὕτω λαμβάνειν τὴν τοιαύτην λέξιν, ὡς  καὶ προδεδήλωται, κατωτέρω δέ γε τὸ ἀμυνέμεν οὐκ ἐθέλουσιν ἄλλως  εἴληπται.
urn:cts:greekLit:tlg4083.tlg001.hc:13.82|Τὸ δὲ κοίλαις ἐπὶ νηυσίν ἑρμηνεία ἐστὶ τοῦ ἕκαθεν  πόλιος.
urn:cts:greekLit:tlg4083.tlg001.hc:13.83|Τὸ δὲ ἥρως Ἀτρείδης ἐμφαίνει μὴ ἀληθῶς τὸν Ποσειδῶνα καταλέγειν τοῦ βασιλέως. οὐ γὰρ ἂν ἥρωα ἐκάλει τὸν ἐπίρρητον.  τοῦτο δὲ καὶ διὰ τῆς ἀντιπαραστάσεως ὑποδηλοῖ.
urn:cts:greekLit:tlg4083.tlg001.hc:13.84|Τὸ δὲ ἀπητίμησε  περιττὴν ἔχει καὶ αὐτὸ κειμένην τὴν πρόθεσιν, ὡς καὶ τὸ ἀπομηνίσας καὶ  ἕτερα, περὶ ὧν προείρηται, ἐν οἷς καὶ τὸ ἀπελωβήθη παρὰ Σοφοκλεῖ.
urn:cts:greekLit:tlg4083.tlg001.hc:13.85|Ὅρα δὲ καὶ τὸ ἡμέας γ’ οὔ πως ἔστι τραχυφωνηθὲν καὶ στιχηρὸν συνιζήσεωσ  πάθος ἔχον τῇ ἐπενθέσει τοῦ γε συνδέσμου ποιητικώτερον, καὶ ταῦτα ἐξὸν ὂν  εἰπεῖν δακτυλικῶς ἡμέας οὔπως ἔστι. Τὸ δὲ μεθιέναι ὅτι γενικὴν φιλεῖ  παρὰ τῷ ποιητῇ σύνταξιν, οὐκ ἔστιν ἀμφιβαλεῖν, οὐδ’ ὅτι ἐξ αὐτοῦ ἡ μεθημοσύνη, λέξεις αὗται καίριαι ποιηταῖς. διὸ ἐν τοῖς νῦν εἰρημένοις τέσσαρα μὲν  κεῖνται τοιαῦτα σύστοιχα ῥήματα, τὸ μεθήσετε, τὸ μεθιέμεναι, τὸ μεθίετε,  καὶ τὸ μεθείη, δὶς δὲ ἡ μεθημοσύνη.
urn:cts:greekLit:tlg4083.tlg001.hc:13.86|Τὸ δὲ ἀκεῖσθαι ὅτι καὶ ἐπὶ  ἀνυφαινομένων ἱματίων λέγεται, ὅθεν καὶ γυναῖκες ἀκέστριαι, καὶ ἐπὶ νηῶν  δὲ περιποιουμένων, δῆλον καὶ ἐκ τῶν εἰς τὴν Ὀδύσσειαν.
urn:cts:greekLit:tlg4083.tlg001.hc:13.87|Τὸ δὲ  πάντες ἄριστοι ἀνὰ στρατόν βαρὺ ὄνειδος ἀριστεῦσιν, εἰ τοιοῦτοι καὶ τοσοῦτοι  ὄντες μεθίενται. ἴσως δὲ καὶ κολακείαν τὸ τοιοῦτον ἔχει τινά. Ὃ καὶ σημείωσαι ὡς δέον ὂν ἐν καιρῷ καὶ κολακεύειν τοὺς ἄλλως ὀκνοῦντας πείθεσθαι,  ὡς εἴπερ ἑτεροῖος καιρός, οὐκ ἂν ὤκνησεν εἰπεῖν καὶ ὁ Ποσειδῶν κατὰ τοὺς  Αἴαντας ὦ φίλοι, ὅς τ’ ἔξοχος, ὅς τε μεσήεις, ὅς τε χερειότερος, τοῦτο δὴ  τὸ πρὸς ἀλήθειαν. ἀληθῶς γὰρ τοιοῦτοι ἀνὰ στρατόν, οὐ μὴν πάντες ἄριστοι.
urn:cts:greekLit:tlg4083.tlg001.hc:13.88|Τὸ δὲ μαχεσαίμην ἀντὶ τοῦ ὀνειδιστικῶς λαλήσω ἢ μέμψομαι, οὐ  γὰρ κυριολεκτεῖται ἡ λέξις ἐνταῦθα, καιριώτερον δὲ εἰπεῖν, ἀντὶ τοῦ νεμεσήσω, διὸ ἐπήγαγεν ὑμῖν δὲ νεμεσσῶμαι, οὗπερ ἡ διφόρησις δήλη. καὶ  νεμεσῶ γὰρ καὶ νεμεσῶμαι καθ’ ὁμοίαν σημασίαν λέγεται.
urn:cts:greekLit:tlg4083.tlg001.hc:13.89|Πέπονες  δὲ νῦν οὐχ’ οὕτως οἱ φίλοι, ὡς οἱ ἔκλυτοι, καθὰ καὶ ἀλλαχοῦ κεῖται. τοιοῦτοι  γὰρ οἱ μεθιέντες. Τὸ δὲ κακὸν μεῖζον προαναφωνητικῶς ἐρρέθη διὰ τὴν  πλείω φυγὴν καὶ τὸ κατὰ τῶν νηῶν πῦρ. Αἰδοῦς δὲ καὶ νεμέσεως ἡ μὲν αἰδὼς  ἐξ ἡμῶν αὐτῶν, ἡ δὲ νέμεσις ἐξ ἄλλων, πρὸς οὓς τὴν αἰδῶ ἔχομεν ἐν ὀφθαλμοῖς  οὖσαν, κατὰ τὸ αἰδὼς ἐν ὀφθαλμοῖς. ὅπερ σημείωσαι διὰ τὴν ἐπιχωριάζουσαν  τοῖς ἄρτι παράχρησιν. Ἀριστοτέλους γὰρ φιλοσοφώτατα παραδομένου οἰκητήριον αἰδοῦς εἶναι τοὺς ὀφθαλμούς, οἱ μετ’ αὐτὸν παρήγαγον τὸ νόημα εἰς  παροιμίαν ἀστείαν τὴν αἰδὼς ἐν ὀφθαλμοῖς, ἤγουν αἰδούμεθα οἱ πολλοὶ  τῶν ἀνθρώπων οὐκ ἀεί, ἀλλ’ ἕως ἄν τινας βλέπωμεν. εἴρηται δὲ περὶ αὐτῶν καὶ  ἐν τοῖς εἰς τὴν Ὀδύσσειαν.
urn:cts:greekLit:tlg4083.tlg001.hc:13.90|Τὸ δὲ βοὴν ἀγαθός, ὅ ἐστι μάχην ἢ  κραυγήν, ὅθεν καὶ τὸ αὐτοβοεί ἐπίρρημα γίνεται, ὀνειδιστικῶς ἔχει,  ὡς τοῦ μὲν Ἕκτορος πολεμιστοῦ ὄντος ἀγαθοῦ, τῶν δὲ Ἑλλήνων ἄρτι οὐ  τοιούτων ὄντων.
urn:cts:greekLit:tlg4083.tlg001.hc:13.91|Ἐνταῦθα δὲ καὶ τὸ κελευτιόων κεῖται, δηλοῦν  σαφῶς ὡς ἐπὶ δημηγορίας ὀτρυντικῆς λέγεται. Φησὶ γὰρ ἐν σχήματι συμπληρωτικῷ ὥς ῥα κελευτιόων γαιήοχος ὦρσεν Ἀχαιούς. Καὶ ὅρα ὡς οἱ μὲν ὕστερον  κελευστόν οἴδασι διὰ τοῦ σίγμα, ὡς δῆλον καὶ ἐκ τοῦ αὐτοκέλευστον, οἱ δ'  αὐτοὶ καὶ γνωστόν φασιν, Ὅμηρος δὲ ὥσπερ γνωτόν, οὕτω καὶ κελευτιόων  δίχα τοῦ σίγμα λέγει.
urn:cts:greekLit:tlg4083.tlg001.hc:13.92|Ὅτι ἀμφὶ Αἴαντας δοιοὺς ἵσταντο  φάλαγγες καρτεραί, ἃς οὔτ’ ἄν κεν Ἄρης ὀνόσαιτο μετελθών, ἤγουν συνελθών,  οὔτε κ’ Ἀθηναίη λαοσσόος, οἱ τῇ μάχῃ ἐπιστατοῦντες, ἀλλὰ δηλονότι  θαυμάσειεν, ὁ μὲν Ἄρης τῆς ἀνδρίας καὶ τοῦ θάρσους, ἡ δὲ Ἀθηνᾶ τῆς συνέσεως. Ἐπίκρισις δὲ εὐειδὴς διὰ τὴν ἀπόφασιν τὸ σχῆμα, εἰδότος τοῦ ποιητοῦ,  ὡς ἄριστα διασκευάσει τὰ κατὰ τὴν ναυμαχίαν.
urn:cts:greekLit:tlg4083.tlg001.hc:13.93|Εἶτα καὶ ἐκφράζων τὴν τοιαύτην σύνταξιν εὐτέχνως τε συγκεκροτημένην καὶ ἀνδρείως φησὶν  οἱ γὰρ ἄριστοι κρινθέντες Τρῶάς τε καὶ Ἕκτορα δῖον ἔμιμνον φράξαντες  δόρυ δουρί, σάκος σάκεϊ προθελύμνῳ: ἀσπὶς ἂρ ἀσπίδ’ ἔρειδε, κόρυς κόρυν,  ἀνέρα δ’ ἀνήρ, ψαῦον δ’ ἱππόκομοι κόρυθες λαμπροῖσι φάλοισι νευόντων.  Εἶτα καὶ ἐπιφωνηματικῶς δηλῶν ἐν κόμματι τὸ εἶδος τῆς παρατάξεώς  φησιν ὣς πυκνοὶ ἐφέστασαν ἀλλήλοισι. πάνυ γὰρ πολλὴ ἡ τοιαύτη πυκνότης.  διὸ καὶ ὁ ποιητὴς αὐτὴν ἐπισημηνάμενός φησιν ὑποκαταβὰς καὶ ὅτι ὁ Ἕκτωρ  πυκιναῖς ἐνέκυρσε φάλαγξι. Καὶ ἐῴκει, φασίν, ἡ τάξις αὕτη πύργῳ. διὸ καὶ  Ἕκτωρ μετ’ ὀλίγα φησὶ μάλα πυργηδὸν σφέας αὐτοὺς ἀρτύναντες, ὅ ἐστιν  ἀσφαλῶς διὰ τῆς πυκνώσεως. Εἰκάζεται δὲ πύργῳ ἡ τοιαύτη σύνταξις, ἴσως  μὲν διὰ τὴν ἐρείδουσαν ἐπάλλαξιν τῆς τε τῶν ὅπλων συνθέσεως καὶ τῆς τῶν  στρατιωτῶν στάσεως ἐοικυῖαν λίθων συνθέσει, δι’ ὧν πύργος γίνεται, ἴσως  δὲ καὶ διὰ τὸ ἐν ἑτερομήκει τετραγώνῳ, τουτέστιν, ὡς καὶ ἀλλαχοῦ ἐγράφη,  ἐν πλινθίου σχήματι, ἐπιστοιβασθῆναι τὴν σύνταξιν. Φασὶ γὰρ οἱ παλαιοὶ  οὕτω πως διατετάχθαι αὐτούς. οἱ μὲν πρωτοστάται κατὰ τὸ μέτωπον προβεβλημένα εἶχον τὰ δόρατα, κατόπιν δὲ οἱ δευτεροστάται κατὰ δεξιὰ πλευρὰ τῶν  πρωτοστατῶν παραβεβλημένοι δόρατα μείζω δυσὶ πήχεσι, καὶ οἱ τρίτοι ὀπίσω  ἔτι παρ’ ἀμφοτέρους μείζοσι δόρασι τὴν αὐτὴν τάξιν πληροῦντες, ὥστε  τρεῖς ἀκμὰς ἔχειν τὰ τοῦ μετώπου προεξέχοντα δόρατα. τέταρτοι μέντοι καὶ  πέμπτοι τὰς αἰχμὰς εἶχον ὀρθάς, ὡς ἂν εἴ που κενωθείη ἡ τάξις, αὐτοὶ τὸ  λεῖπον ἀναπληροῖεν. καὶ ἦν, φασίν, οὕτως ἡ τάξις ἀμφίστομος. Ἰστέον δὲ ὅτι  ἐν τῇ τοιαύτῃ τάξει συνέφραττον μὲν οἱ στρατιῶται φαλαγγηδὸν ἐν τῷ ἵστασθαι,  εἰς μάχην μέντοι συμβάλλοντες διέλυον τὴν φάλαγγα. πῶς γὰρ ἦν ἄλλως  ὁρμᾶν αὐτοὺς καὶ ὑποχωρεῖν καὶ σκυλεύειν, εἴπερ ἐπὶ σχήματος μένοντες ἀεὶ           ἐν τῷ αὐτῷ ἦσαν ἀμετακινήτως πυκνώματι; ἐφυλάττετο οὖν ἡ πυργοειδὴς σύμφραξις, ὅτε μόνον ἀνάγκη στάντας τὴν μάχην ἀναδέχεσθαι. Ἑρμόλυτος δὲ ὁ  τακτικός φησιν, ὅτι Λυκοῦργος μὲν ἐνομοθέτησε Λακεδαιμονίοις ὕστερον τὸν  τοιοῦτον συνασπισμόν, Λύσανδρος δὲ ὁ Λάκων ἐν ἔργοις αὐτὸν ἐδίδαξε, καθὰ  καὶ Ἐπαμινώνδας Θηβαίους καὶ Χαρίδημος Ἀρκάδας τε καὶ Μακεδόνας.  Ὅρα δ’ ἐν τῷ ῥηθέντι χωρίῳ καὶ τὰ συχνὰ κόμματα καὶ τὸ ἐν αὐτοῖς ἀσύνδετον,  τὸ δόρυ δουρί, σάκος σάκεϊ, ἀσπὶς ἀσπίδα, κόρυς κόρυν, συντροχάζοντος τοῦ  λόγου τῇ τοῦ ἔργου σπουδῇ.
urn:cts:greekLit:tlg4083.tlg001.hc:13.94|Φάλαγξ δὲ οὐ μόνον στρατιωτικὸν  σύστημα, ὅπερ καὶ μόνον τῆς λέξεως ταύτης οἶδε σημαινόμενον ὁ ποιητής,  ἀλλὰ καὶ ὁ ἀράχνης παρὰ τοῖς ὕστερον, οὐ μόνον ὁ μείζων, ἀλλὰ καὶ ὁ ὑποκοριζόμενος εἰς φαλάγγιον, ὡς δηλοῖ καὶ Ξενοφῶν ἐν τοῖς κατ’ αὐτὸν Ὑπομνημονεύμασι. Τῆς δὲ τοιαύτης φάλαγγος συχναὶ μὲν αἱ χρήσεις, Αἴλιος δὲ Διονύσιος παράγει τοιαύτην ἐκ τοῦ Κωμικοῦ Πλάτωνος ἐοίκασιν ἡμῖν οἱ νόμοι  τοῖσι λεπτοῖς ἀραχνίοις, ἃ τοῖσι τοίχοις ἡ φάλαγξ ὑφαίνει. Τὴν δὲ τοιαύτην  ἔννοιαν οἱ πλείους εἰς τὸν Σκύθην ἀνάγουσιν Ἀνάχαρσιν. Ἰστέον δὲ ὅτι ἐν  μὲν τῷ Ἀτρείδα δύο, καὶ τοῖς ὁμοίοις, ἐκ περισσοῦ παράκειται τὸ δύο,  ἐνταῦθα δὲ τὸ δοιοὺς καλῶς κεῖται μετὰ τοῦ Αἴαντας διὰ τὸ πληθυντικῶς καὶ  μὴ πρὸς δυάδα σαφῶς ἐσχηματίσθαι αὐτούς. τοιοῦτον δὲ καὶ τὸ δοιοῖς ἐπεύξεαι  Ἱππασίδαισι.
urn:cts:greekLit:tlg4083.tlg001.hc:13.95|Τὸ δὲ οὔτ’ ἂν Ἄρης ὀνόσαιτο οὔτ’ Ἀθηνᾶ  σεμνότερόν ἐστι τοῦ ἐν τῇ δʹ ῥαψῳδίᾳ, ἔνθα ἔφη, ὡς οὐκ ἄν τις ἔργον ἀνὴρ  ὀνόσαιτο μετελθών, καὶ ἑξῆς. ἐκεῖ μὲν γὰρ οὐκ ἄν τινα θνητὸν μέμψασθαι τὸ  ἔργον φησίν, ἐνταῦθα δὲ ἀθανάτοις ἀμεμφῆ τὰ κατὰ τοὺς Αἴαντας εἶναι λέγει.  ἐπαινεῖ δὲ ὁ ποιητὴς ἐκεῖ μὲν τὸ τηνικαῦτα τοῦ πολέμου δραστήριον, ἐν ᾧ  πολλοὶ Τρώων καὶ Ἀχαιῶν ἔπεσον, ἐνταῦθα δὲ μόνην τὴν κατὰ τοὺς Αἴαντας  παράταξιν, σεμνύνων κατ’ ἐξαίρετον τούτους τοὺς ἥρωας. Λαοσσόος δὲ τί  ποτέ ἐστιν, ἑτέρωθι δηλοῦται σαφῶς.
urn:cts:greekLit:tlg4083.tlg001.hc:13.96|Τὸ κρινθέντες, ὥσπερ που καὶ  τὸ κλινθέντες, φυσικῶς μὲν οὐκ ἐκβάλλει τὸ ἀμετάβολον, ἀσυνήθως δὲ ὅμως τῇ  κοινῇ χρήσει. αὐτὴ γὰρ κριθέντες καὶ κλιθέντες φράζει. ἐξοχὴ δὲ κἀνταῦθα            Ἕκτορος τὸ Τρῶάς τε καὶ Ἕκτορα.
urn:cts:greekLit:tlg4083.tlg001.hc:13.97|Τὸ δὲ φράξαντες τοὺς  μεθ’ Ὅμηρον φρακτικοὺς καὶ καταφράκτους ὁπλίτας παρήγαγε. Δηλοῖ δὲ  ἡ λέξις τὸ πυκνῶσαι, ἀφ’ οὗ καὶ οἱ τῶν γῃδίων φραγμοί. Προθέλυμνον δὲ  σάκος τὸ πυκνὸν καὶ ἀλλεπάλληλον καὶ ἐν ᾧ ἐστι τὸ ἄλλο πρὸ ἄλλου τεθεῖσθαι.
urn:cts:greekLit:tlg4083.tlg001.hc:13.98|Ἐν δὲ τῷ ἀσπὶς ἀσπίδ’ ἔρειδε καὶ ἑξῆς, ἐξαλλαγή ἐστι  σχήματος. τὸ μὲν γὰρ ἀκόλουθον τῆς συντάξεως ἦν φράξαντες δόρυ δουρί,  ἀσπίδα ἀσπίδι, σάκος σάκεϊ, κόρυν κόρυθι, ἄνδρα δὲ ἀνδρί, ὁ δὲ ποιητὴς  μετὰ τὸ σάκος σάκεϊ ἀλλοιοῖ τὸ σχῆμα διὰ τὸ σαφέστερον, ἤδη δὲ καὶ ποικιλίας χάριν, καὶ ἀντὶ τοῦ φράξαι λαβὼν τὸ ἐρείδειν, μεταλαβὼν δὲ καὶ τὸ σάκος  εἰς ἀσπίδα, καὶ οὕτω ταὐτολογήσας φησὶν ἀσπὶς ἀσπίδ’ ἔρειδε καὶ ἑξῆς.  δῆλον γὰρ ὡς ταὐτὰ μὲν τὸ ἔφραξαν σάκος σάκεϊ καὶ τὸ ἀσπὶς ἀσπίδ’ ἔρειδε,  σαφέστερον δὲ τοῦτο ἐκείνου. Ὅτι δὲ τὸ φράξαι καὶ τὸ ἐρεῖσαι σύντροχά εἰσιν  ἀλλήλοις, δηλοῖ καὶ φραγμὸς ὁ πύκνωσιν ξύλων ἔχων τῶν μὲν ὀρθῶν, τῶν δὲ  ἐγκαρσίων, ἐρειδόντων πρὸς ἄλληλα. Ἰστέον δὲ καὶ ὅτι ἡ κόρυς ἐκίνησε καὶ  τὴν τοῦ κράνους παραγωγήν. ὡς γὰρ αὕτη ἐκ τοῦ κάρα, οὕτως ἐκεῖνο ἐκ  τοῦ κρανίου.
urn:cts:greekLit:tlg4083.tlg001.hc:13.99|Τὸ δὲ ἱππόκομοι κόρυθες κανονικῶς προπαροξύνεται  οὕτω. Τὰ εἰς η λήγοντα θηλυκά, συντεθέντα καὶ μεταβαλόντα τὸ τέλος εἰς οσ ,  προπαροξύνονται, οἷον φωνή ἄφωνος, αὐδή ἄναυδος, κόμη ἱππόκομον. τὸ  δὲ ἱπποκόμος, ὃ δηλοῖ τὸν ἐπιμελητὴν τῶν ἵππων, οὐ παρὰ τὴν κόμην γέγονεν,  ἀλλὰ τὸ κομεῖν τῇ τοιαύτῃ λέξει ἔγκειται, ὡς δηλοῖ Ὅμηρος εἰπὼν Νεστορέας  ἵππους θεράποντε κομείτην. Δῆλον δ’ ὅτι κόμη οὐ μόνον ἐπὶ ἀνθρώπου, ἀλλὰ  καὶ ἐπὶ ἵππου, ἀφ’ ἧς καὶ ἡ ἱππόκομος κόρυς. εἰκὸς δὲ καὶ διὰ τὴν ἐπὶ κεφαλῆς  ἀνθρωπίνης κόρυν σεμνολογεῖσθαι εἰς κόμην τὴν τρίχα, ἐξ ἧς ἵπποι καλλίτριχες.  Φάλοι δὲ κατά τινας τῶν παλαιῶν συρίγγιά τινα ἐπὶ τῶν μετώπων, εἰς ἃ  καθίεντο οἱ λόφοι. καὶ ἔστι μὲν ἀμήχανον κόρυθας ψαύειν ἀλλήλων φάλοις,  νευόντων δὲ τῶν φορούντων αὐτὰς γένοιτ’ ἄν ποτε ἡ τοιαύτη ψαῦσις, καὶ  μάλιστα ἐν πολλῇ πυκνότητι. εἴρηται δὲ περὶ φάλων καὶ ἀλλαχοῦ.
urn:cts:greekLit:tlg4083.tlg001.hc:13.100|Ὅτι τὸ ἔγχεα δ’ ἐπτύσσοντο θρασειάων ἀπὸ χειρῶν σειόμενα εὐλύγιστα  εἶναι δηλοῖ τὰ τοιαῦτα ἔγχεα, ὡς καὶ μικροῦ δεῖν πτύσσεσθαι, ὅ ἐστι διπλοῦσθαι           ἐν τῷ ἀμπεπαλόμενα σείεσθαι. Ὅτι δὲ πτύσσειν λέγεται τὸ διπλοῦν, δῆλον  καὶ ἐκ τοῦ πτύξασα καὶ ἀσκήσασα χιτῶνα. Τοῦ δὲ τοιούτου πτύσσειν  παράγωγον καὶ ἡ πτύξ καὶ ἡ τραγικὴ πτυχή καὶ περιπτυχή καὶ τὸ πύκα δέ,  ὅπερ ἐστὶ πυκνῶς, ἐξ οὗ καὶ ὁ πύξος πυκνότατος ὤν. τοῖς γὰρ πυκνουμένοις  ἐπιπίπτειν στεγανῶς δοκεῖ τὰ μόρια ὡς μὴ ἔχειν ἀραίωσιν. Ἐξ οὗ δὴ πίπτειν  δοκεῖ εἶναι τὸ πτύσσειν κατὰ παραγωγήν, ἵνα ᾖ ὡς ὄρω ὀρύσσω, ἀμῶ ἀμύσσω,  οὕτω καὶ πτῶ πτύσσω. ἐπιπίπτει γὰρ ἀλλήλοις τὰ διπλούμενα. ὅθεν καὶ πτύχες  ὀστρέων καὶ πτύγμα πέπλου καὶ πτυχίον ἐπὶ βίβλου καὶ ὅσα τοιαῦτα.
urn:cts:greekLit:tlg4083.tlg001.hc:13.101|Ὅτι τὸ ἰθὺς φρονέων, ὅπερ ἀλλαχοῦ φησιν ὁ ποιητής, διασαφῶν ἐνταῦθα  καὶ εἰπὼν ὁμοίως οἳ δ’ ἰθὺς φρόνεον ἐπάγει ἑρμηνεύων μέμασαν δὲ μάχεσθαι, οἱονεὶ λέγων ὡς ταὐτόν ἐστιν εἰπεῖν ἰθὺς φρονεῖν καὶ προθυμεῖσθαι εἰς  ἀντιπρόσωπον μάχην. ὁ γὰρ μὴ φρονῶν ἰθύς, ὅ ἐστιν ἀντικρὺ καὶ πρὸς εὐθύ,  ἐκεῖνος ἢ πλαγιάζει ἢ ὀπίσω τρέπεται. τὰ δὲ τοιαῦτα οὐκ ἔστι μάχεσθαι.  σαφεστέρα δὲ ἑρμηνεία τοῦ ἰθὺς φρονεῖν τὸ ἀντικρὺ προθυμεῖσθαι, ὃ  μετ’ ὀλίγα φράζει ὁ ποιητὴς ἐν τῷ ἀντικρὺ μεμαώς.
urn:cts:greekLit:tlg4083.tlg001.hc:13.102|Ὅτι τὸ Τρῶες  δὲ προὔτυψαν ἀολλέες ἀντὶ τοῦ προέκρουσαν, προενέβαλον εἰς πόλεμον. καὶ  ἐχρῆν οὕτω γενέσθαι. οἱ γὰρ Ἀχαιοὶ οὐκέτι ὁρμῶσιν, ἀλλ’ ἱστάμενοι μένουσι  τοὺς προκρούσοντας.
urn:cts:greekLit:tlg4083.tlg001.hc:13.103|Ὅτι σεμνύνων παραβολικῶς τὸν Ἕκτορα  ὡς αὐτὸν μόνον ἀνδραγαθιζόμενον κατ’ ἐξαίρετόν φησιν ἦρχε δ’ ἂρ Ἕκτωρ  ἀντικρὺ μεμαώς, ὀλοοίτροχος ὣς ἀπὸ πέτρης, ὅν τε κατὰ στεφάνης ποταμὸς  χειμάρροος ὤσει, ῥήξας ἀσπέτῳ ὄμβρῳ ἀναιδέος ἔχματα πέτρης: ὕψι δ'  ἀναθρῴσκων πέτεται, κτυπέει δέ θ’ ὑπ’ αὐτοῦ ὕλη, ὃ δ’ ἀσφαλέως θέει ἔμπεδον,  ὄφρ’ ἂν ἵκηται ἰσόπεδον, τότε δ’ οὔ τι κυλίνδεται ἐσσύμενός περ: ὣς Ἕκτωρ  εἵως μὲν ἀπείλει μέχρι θαλάσσης ῥεῖα δ’ ἐλεύσεσθαι κλισίας καὶ νῆας Ἀχαιῶν,  κτείνων. ἀλλ’ ὅτε δὴ πυκινῇς ἐνέκυρσε φάλαγξιν, στῆ ῥα μάλ’ ἐγχριμφθείς:  οἳ δ’ ἀντίοι υἷες Ἀχαιῶν νύσσοντες ξίφεσίν τε καὶ ἔγχεσιν ἀμφιγύοισιν ὦσαν  ἀπὸ σφείων, ἤγουν ἀπ’ αὐτῶν. Εἶτα διασαφῶν τὸ ὦσαν ἐπάγει ὃ δὲ χασάμενος            πελεμίχθη, ὃ πολλαχοῦ κεῖται. Καὶ σημείωσαι καὶ ταύτην τὴν παραβολὴν  προσφυῶς ἔχουσαν οἷς παρελήφθη. οὐ μόνον γὰρ ὑψόθεν ἐκ Διός, ἀλλὰ καὶ ἐξ  Ἰλίου ἠνεμοέσσης καταρραγεὶς ὡς ὀλοοίτροχος ὁ Ἕκτωρ ἄτρομος καὶ ἄτρεπτος  θέει δεινὰ ποιῶν, ἕως γενόμενος τοῦ ναυστάθμου ἵσταται καὶ οὐκέτι πῆμα τοῖς  Ἀχαιοῖς κυλίνδεται, ὅπερ ἀλλαχοῦ ἐρρέθη περὶ αὐτοῦ. Σημείωσαι δὲ πρῶτα  μὲν τὴν ὅλην φράσιν ἕως τοῦ ἐσσύμενός περ ἐν ἑπτὰ ἔπεσι λίαν σκληρῶς  ἐκτεθειμένην καὶ ῥοιζοῦσαν, ὡς οὐκ ἂν τραχύτερον φράσοι τις, ἀναλόγως τῇ  ὑποκειμένῃ τῆς ὑποθέσεως δεινότητι, ὡς μὴ πρέπον ὂν ἐν πράξεσι πενθίμοις  καλλιλογεῖν, εἶτα καὶ ὅτι διχῶς ἔφρασεν ὁ ποιητὴς ἐν τούτοις τὸ αὐτὸ νόημα,  τὸ μὲν συντομώτατα καὶ διὰ τοῦτο ἀσαφῶς, τὸ δὲ ἐνδιασκεύως διὰ σαφήνειαν.  Τὸ γὰρ ὀλοοίτροχος ὣς ἀπὸ πέτρης ὅλη ἐστὶ παραβολὴ ἀσαφὴς διὰ συντομίαν  καὶ ἀδιάσκευος. ὅθεν διὰ σαφήνειαν ἐνδιασκεύως εὐθὺς ἔφρασε τὸ ὃν κατὰ  στεφάνης καὶ τὰ ἑξῆς, μεταχειρισάμενος τὸ παχὺ τῆς κατὰ τὸν ὀλοοίτροχον  γοργῆς παραβολῆς καὶ οἷον λατομήσας καὶ ἀπολεπτύνας εἰς τὸ σαφέστερον.  Καλῶς δέ, φασί, τὴν βάρβαρον καὶ ἄλογον τοῦ Ἕκτορος ὁρμὴν ἀψύχῳ εἴκασε  βάρει κυλινδομένῳ αὐτομάτως. ἑτεροκίνητος γάρ πως καὶ ὁ Ἕκτωρ ὡς ἐκ  Διὸς ἔχων ἄνωθεν τὰς ῥοπὰς τοῦ νικᾶν.
urn:cts:greekLit:tlg4083.tlg001.hc:13.104|Ἰστέον δὲ ὅτι ἐν τοῖς ῥηθεῖσι  τὸ μὲν ἀντικρὺ μεμαώς ὅμοιόν ἐστι τῷ ἰθὺς φρονεῖν, ὃ πρὸ ὀλίγου ἐγράφη,  τὸ δὲ ὀλοοίτροχος ἔχει μὲν πλεονασμὸν τοῦ ἰωτα , ὅμοιον πρὸς τὸ ὁδοιδόκος  καὶ ὁδοιπόρος, οὐ διὰ μέτρον, ἀλλὰ πρὸς ἀποφυγὴν τῶν ἀλλεπαλλήλων ο χάριν εὐφωνίας μόνης. Καὶ εἰ μὲν ψιλοῦται κατά τινας, δηλοῖ τὸν ὀλοὸν ἐν τῷ  τρέχειν, εἰ δὲ καθ’ ἑτέρους δασύνεται, σημαίνει τὸν ὅλον τροχοειδῆ καὶ πανταχόθεν ἀστήρικτον. Δημόκριτος δέ, φασί, τὸ κυλινδροειδὲς σχῆμα οὕτω καλεῖ,   λαβὼν ἴσως ἀρχὴν ἐκ τοῦ οὔ τι κυλίνδεται ἐσσύμενός περ. Ἡρόδοτος δὲ  τετρασυλλάβως ὀλοίτροχον πέτρον λέγει, ὃς λειαίνεται κατασυρόμενος ἐν τῇ  πρὸς ἄλλους προστρίψει, λέγων που καὶ ὅτι προσιόντων τῶν βαρβάρων πρὸς τὰς  πύλας ὀλοιτρόχους ἀφίεσαν. Ἐλλιπῶς οὖν εἴρηται παρὰ τῷ ποιητῇ ὀλοοίτροχος.  λείπει γὰρ τὸ λίθος ἢ πέτρος, νοούμενον κατὰ κοινοῦ ἐκ τοῦ ὡς ἀπὸ πέτρης.  τὸ γὰρ τῆς πέτρας ἀποτμηθὲν λίθος πάντως ἐστί. Πέτραν δὲ λέγει τὸ ὄρος,           ἐξ οὗ ὡς ἐν ὑποθέσει ὀλοοίτροχος ὄμβρῳ πολλῷ, οἷα εἰκός, ἀπορραγεὶς ἵεται  κατὰ γῆς. Καὶ ἔστι πιθανὸν τὸν τροχοειδῆ καί, ὡς εἴρηται, ἀστήρικτον καὶ  σημείοις ὀλίγοις ἄνω βεβηκότα διὰ τὸ οἷον σφαιροειδὲς ταχὺ ἀπορραγῆναι  τοῦ πρὸς τῇ ῥηθείσῃ πέτρᾳ ἔχματος. ὁ γὰρ ἄλλως κατὰ πλατὺ ἐπίπεδον ἐχόμενος  τῆς ὀρεινῆς πέτρας λίθος οὐκ ἂν ῥᾳδίως οὔτε ἀποκινηθείη αὐτῆς οὔτε πετόμενος κατακυλισθείη εἰς γῆν.
urn:cts:greekLit:tlg4083.tlg001.hc:13.105|Στεφάνην δὲ ἢ τὴν τοῦ ὄρους ἐξοχήν  φησιν ἢ κατά τινας τὴν πλατύτητα. ὅθεν καὶ ἡ κοινὴ φράσις στεφαναίαν τινὰ  πέτραν καλεῖ. Τὸ δὲ ποταμὸς χειμάρροος παρακείμενόν τε καὶ νῦν ἔχει τῷ  γένει τὸ εἶδος, ὁμοίως τῷ βοῦς ταῦρος καὶ τοῖς ὁμοίοις, καὶ ἐντελῶς δὲ πέφρασται. ὅτε μέντοι μόνον χειμάρροος λεχθῇ, λείπει τότε τὸ ποταμός. Ἐκ δὲ  τοῦ χειμάρροος, ὡς καὶ ἀλλαχοῦ δηλοῦται, κραθέντος μὲν ὁ χειμάρρους γίνεται,  ἀποκοπέντος δὲ ὁ χείμαρρος. Τὸ δὲ ὤσει τὴν προκειμένην κατα πρόθεσιν  οἰκειωσάμενον γίνεται καταώσει, τουτέστι καταρρίψει, καὶ ἔχει ἔμπαλιν πρὸς  τὸ λάαν ἄνω ὤθεσκεν, ἐξ οὗ σύγκειται τὸ ἀνωθεῖν, ἀντικείμενον πρὸς τὸ  κατωθεῖν, ὧν γενικώτερον τὸ ὠθεῖν καὶ προωθεῖν.
urn:cts:greekLit:tlg4083.tlg001.hc:13.106|Τοῦ δὲ ῥήξας,  ὅ ἐστιν ἀποκόψας, οὐκ ἔστιν οὐδ’ ἐνταῦθα καιριωτέραν λέξιν εὑρεῖν. Τὸ δὲ  ἀσπέτῳ ὄμβρῳ ὑπογραφήν τινα τοῦ χειμάρρου παραλαλεῖ. χείμαρρος γάρ  ἐστιν ἀσπέτου ὄμβρου ῥεῦμα, ὁτεδήποτε γινομένου, καὶ οὐ μόνον ἐν χειμῶνι.  Τὸ δὲ ἀναιδέος, καθὰ καὶ ἐν ἄλλοις δηλοῦται, ἀφελῶς καὶ οὕτω γλυκέως ὡς  ἐπὶ ἐμψύχου εἴρηται, καθά που καὶ ἐπὶ σιδήρου τὸ ἀνηλεής. ἐψύχωσε γὰρ  ἐνταῦθα τὴν πέτραν ὥσπερ καὶ τὸν ὀλοίτροχον, ἀναθρῴσκοντα εἰπὼν αὐτὸν  καὶ πετόμενον καὶ θέοντα καὶ ἐσσύμενον. ἐμψύχων γὰρ καὶ τὰ τοιαῦτα. Ἔχματα  δὲ αἱ τοῦ ὀλοοιτρόχου λίθου συνοχαί, ὡς καὶ ἀλλαχοῦ δηλοῦται, πρὸς τὴν  πέτραν, τὸ ὄρος. Γίνεται δὲ ἀπὸ τοῦ ἔχω, τὸ συνέχω, καὶ δηλοῖ συνοχήν, ἣν  ῥήξας ὁ πολὺς ὄμβρος κατέρρηξε τὸν ὀλοοίτροχον. προϋπάρχει δὲ αὐτοῦ ὁ           ἐχμός, ἐξ οὗ τὸ ἔχμα, ὁμοίως τῷ δεσμός δέσμα ἐν Ὀδυσσείᾳ, καὶ βρεχμός  βρέγμα. ἔστι δὲ ὁ μὲν ἐχμὸς ἄχρηστος, ὁ δὲ ἐξ αὐτοῦ συνεοχμὸς χρηστός που  τῷ ποιητῇ.
urn:cts:greekLit:tlg4083.tlg001.hc:13.107|Τὸ δὲ θέει ἔχει τι ἀστειότητος τῆς κατὰ ἰδέαν γλυκύτητος, εἴπερ ἄλλως μὲν λίθος λέγεται παρὰ τὸ λίαν τεθεῖσθαι ὡς ἄψυχος καὶ  βαρύς, ὁ δὲ ὑποκείμενος ὀλοοίτροχος λίαν θέει. Ἀκόλουθον δὲ τῷ θέειν καὶ τὸ  ἀσφαλέως, ἐπεὶ κυρίως ἀσφαλέως θέειν λέγεταί τις, ὅτε ἀπροσκόπτως τρέχει.  Νοητέον δὲ ὅτι τὸ μὲν ὕψι ἀναθρῴσκειν καὶ τὸ μὴ ἀσφαλέως θέειν, ἴσως δὲ  καὶ τὸ πέτεσθαι καὶ κτυπεῖν καὶ τὸ ἐσσύμενοσ πάθη τοῦ ὀλοοιτρόχου μάλιστά  εἰσιν, ὅτε κυλίνδεται ἀπορραγεὶς τῆς πέτρας. Τὸ δέ γε ἀσφαλέως θέειν ἔχει,  ὅτε τοῦ ἰσοπέδου γένηται καὶ οὐκέτι κυλίνδεται. Ἐν οἷς τὸ πέτεσθαι συντελεῖ  πάντως, ἔνθα καὶ πρὸ τούτων εἴρηνται λίθοι πέτεσθαι θαμειαί. Τὸ δὲ θέει  ἔμπεδον ἕως ἵκηται ἰσόπεδον σῶφρον ἔχει κάλλος τῇ παρισώσει τοῦ ἔμπεδον  ἰσόπεδον.
urn:cts:greekLit:tlg4083.tlg001.hc:13.108|Τὸ δὲ εἵως μέν, καθὰ καὶ ἐν τῇ πρὸ ταύτης ῥαψῳδίᾳ,  οὐ συνήθως εἴληπται ἀλλ’ ἀντὶ τοῦ τέως καὶ μέχρι τινός. Ἰστέον γὰρ ὅτι τὸ  ἕως δηλοῖ μὲν καὶ τὸ ἄχρις οὗ, οἷον: ἕως ἂν σὺ τόδε τι ποιήσῃς, μενῶ. λαμβάνεται δὲ ὡς νῦν καὶ ἐπὶ τοῦ τέως, καὶ πλεονασμῷ τοῦ ι γίνεται εἵως, ὡς  καὶ τὸ τέως τείως. εὕρηται δέ ποτε παρὰ τῷ ποιητῇ καὶ ἀντὶ τοῦ ὡς, ὃ δηλοῖ  τὸ ὅπως, πλεονάσαντος Ἀττικῶς τοῦ ε .
urn:cts:greekLit:tlg4083.tlg001.hc:13.109|Τὸ δὲ μάλα ἐγχριμφθείς  ταὐτὸν μέν ἐστι τῷ ἐν χρῷ τοῖς πολεμίοις γενόμενος. Γίνεται δέ, ὥσπερ ἐκ  τοῦ ῥῶ τὸ ῥίπτω, οὕτω καὶ αὐτὸ ἐκ τοῦ χειρῶ χρῶ χρίπτω, καὶ πλεονασμῷ  συνήθει δι’ εὐφωνίαν χρίμπτω ὁμοίως τῷ σκίμπτω, ὃ παρὰ Πινδάρῳ κεῖται,  ἀφ’ οὗ ὁ σκίμπους. Πολὺ δὲ θάρσος δηλοῖ Ἕκτορος τὸ μάλα ἐγχριμφθέντα τοῖς  ἐναντίοις στῆναι, ὥσπερ αὖ πάλιν ἀνδρίαν δείκνυσι τῶν ἀντιπάλων τὸ ὦσαι  βιαίως αὐτὸν ἀπὸ σφείων, ὡς εἴρηται.
urn:cts:greekLit:tlg4083.tlg001.hc:13.110|Ἐν δὲ τῷ νύσσοντες ξίφεσίν  τε καὶ ἔγχεσιν ἀμφιγύοισι τὸ μὲν κάλλος τῶν παρισώσεων ἱλαρύνει τὸ ἐν τοῖς            ἔργοις σκυθρωπόν. Ἀμφίγυα δὲ λέγει ἔγχη ἢ τὰ ἀμφοτέρωθεν ἐπάγοντα γόον  ἀπό τε τῆς ἔμπροσθεν αἰχμῆς καὶ τοῦ ἐν τῷ πέρατι σιδηρέου στύρακος, ὡς  οἱονεὶ ἀμφίγοα, καὶ Αἰολικῶς ἀμφίγυα, ἢ τὰ ἀμφοτέρωθεν γυιῶσαι, ὅ ἐστι  βλάψαι, δυνάμενα ὡς ἀμφίστομα, ἢ τὰ ἀμφοτέρωθεν ἐνεργὰ καὶ πρακτικά,  παρὰ τὰ γυῖα, ὃ καὶ χεῖρας δηλοῖ, ὡς πρὸ ὀλίγων εἴρηται. γυῖα γὰρ ὡσανεὶ  δόρατος ὁ πρὸς τοῖς ἄκροις ἐνεργὸς σίδηρος. τὰ μέντοι ναυμάχα οὐκ ἀμφίγυα  κατὰ τοὺς παλαιούς, ἀλλὰ κατὰ στόμα μόνον ἐκεκάλυπτο χαλκῷ μὴ ἔχοντα  στύρακα. ἄλλοι δὲ ἀμφίγυα εἶπον τὰ ἀμφοτέροις γυίοις, ὅ ἐστι χεροῖν ἀμφοῖν,  τοῖς τῶν πολεμίων ἐπερειδόμενα σώμασι.
urn:cts:greekLit:tlg4083.tlg001.hc:13.111|Τοῦ δὲ σφείων πρόεστι  τὸ σφέων, ὡς τοῦ τείως καὶ εἵως τὸ τέως καὶ ἕως, αὐτοῦ δὲ πάλιν προϋπάρχει  τὸ σφῶν.
urn:cts:greekLit:tlg4083.tlg001.hc:13.112|Ἐν δὲ τῷ ῥεῖα δ’ ἐλεύσεσθαι εἰς οὐδὲν δέον κεῖται ἀγλευκῶς  ὁ δε σύνδεσμος ἀντὶ τοῦ δή, ἴσως δὲ καὶ κατὰ τὸ οἶκονδε.
urn:cts:greekLit:tlg4083.tlg001.hc:13.113|Ἐν δὲ  τῷ κτείνων ἐκ κοινοῦ νοητέον τὸ Ἀχαιούς, ἵνα μὴ ἄλλως ὁ σχεδιασμὸς  κλισίας καὶ νῆας ἐρεῖ κτείνεσθαι.
urn:cts:greekLit:tlg4083.tlg001.hc:13.114|Ὅτι εὐρυβόαν ὑπογράφει  στρατηγὸν τὸ ἤϋσε δὲ διαπρύσιον γεγωνώς, ὃ περὶ Ἕκτορος εἴρηται. Τί  δὲ τὸ διαπρύσιον, καὶ ὅθεν κανονίζεται ἡ γεγωνώς μετοχή, προδεδήλωται.  Νῦν δὲ τοσοῦτον ῥητέον, ὡς ἀσυνήθως τοῖς πάλαι γράφουσι, παρ’ οἷς εὕρηται  λόγος γεγωνός, ὁ προφορικός, ὃς κλίνεται γεγωνοῦ, ὡς οἰωνός οἰωνοῦ. ἐκ  τοῦ τοιούτου δὲ ὀνόματος ἀναντιρρήτως καὶ γεγωνότερον, τὸ τρανέστερον.
urn:cts:greekLit:tlg4083.tlg001.hc:13.115|Ὅτι στρατὸν φοβούμενον θαρρύνοι ἂν στρατηγὸς ἀνδρεῖος καὶ  θεοφιλὴς εἰπὼν τὸ τοῦ Ἕκτορος παρμένετε, οὔ τι δηρὸν ἐμὲ σχήσουσιν  ἐχθροί, καὶ μάλα πυργηδὸν σφέας αὐτούς, ἤγουν ἑαυτούς, ἀρτύναντες, ἀλλ'  οἴω χάσονται ὑπ’ ἔγχεος, εἰ ἐτεόν με ὦρσε θεός. Παρῴδηται δ’ ἐνταῦθα καὶ  τὸ ἐχθροί καὶ τὸ θεός. τὸ γὰρ Ὁμηρικὸν Ἀχαιοί ἐστὶ καὶ θεῶν ὥριστος Ζεύς, ἤγουν ὁ ἄριστος, οὗ χρῆσις καὶ ἐν τῷ λοῖσθος ἀνὴρ ὥριστος  ἐλαύνει.
urn:cts:greekLit:tlg4083.tlg001.hc:13.116|Πυργηδόν δὲ τί ἐστι, πρὸ βραχέων εἴρηται, ὡς καὶ περὶ  τοῦ ἀρτύνειν.
urn:cts:greekLit:tlg4083.tlg001.hc:13.117|Τοῦ δὲ οἴω οὐκ ἔστι χρῆσις παρὰ τοῖς πεζογραφοῦσιν,  οἴομαι δέ φασιν αὐτοί.
urn:cts:greekLit:tlg4083.tlg001.hc:13.118|Ὅτι Δηί̈φοβος, οὗ ἐτυμολογία τὸ τοὺς  δηίους κινεῖν εἰς φόβον, ἤγουν εἰς φυγήν, μέγα φρονέων ἐβεβήκει, πρόσθεν  δ’ ἔχεν ἀσπίδα πάντοσ’ ἐί̈σην, κοῦφα ποσὶ προβιβὰς καὶ ὑπασπίδια προποδίζων,           τουτέστιν εὐρύθμως ἐντὸς τῆς ἀσπίδος βαίνων καὶ οὐ προβάλλων τὰ ἴχνη,  ἀλλ’ ὑπ’ αὐτὴν τὸ σῶμα κρύπτων. Ἐξ οὗ συλλογιστέον κατὰ τοὺς παλαιοὺς  ὡς οὔτε ἀμφιβρότην εἶχεν ἀσπίδα οὔτε πλαγίαν κατεῖχεν αὐτήν, ἣν μετ'  ὀλίγα καὶ ταυρείην ἀσπίδα ἐν δυσὶ τόποις φησί. Ἕτεροι δὲ τὸ ὑπασπίδια  προποδίζων ἀντὶ τοῦ ἐνόπλια οἷον ὀρχούμενος.
urn:cts:greekLit:tlg4083.tlg001.hc:13.119|Ὅτι τὸ καὶ  βάλεν οὐδ’ ἀφάμαρτεν ἔμπαλιν μὲν ἔχει πρὸς τὸ ἤμβροτες οὐδ’ ἔτυχες, ἐκ  παραλλήλου δὲ ταὐτὸν δηλοῖ, ὡς τὸ βάσκ’ ἴθι καὶ τὰ τοιαῦτα.
urn:cts:greekLit:tlg4083.tlg001.hc:13.120|Ὅτι τὸ διήλασε γενικῇ συντάσσει ἐν τῷ τῆς δ’ οὔ τι διήλασεν, ἤγουν τῆς τοῦ  Δηϊφόβου ἀσπίδος, ἀλλὰ πολὺ πρὶν ἐν καυλῷ ἐάγη δολιχὸν δόρυ. Λέγει δὲ  καυλὸν τὸ καθιέμενον ξύλον εἰς τὴν ἐπιδορατίδα, ἤγουν εἰς τὸ κοῖλον αὐτῆς.
urn:cts:greekLit:tlg4083.tlg001.hc:13.121|Τὸ τοῦ Μηριόνου δὲ οὕτως ἐκολούσθη δόρυ, ὃς καὶ ἄπεισιν οἰσόμενος δόρυ μακρὸν, ὅ οἱ κλισίῃφι λέλειπτο. παρὼν γὰρ τῇ μάχῃ ὅμοιος ἦν  μὴ παρόντι ἄοπλος ὤν. ἄπεισι δὲ αὐτὸς καὶ οὐ στέλλει ἕτερον διὰ σπουδήν,  ἐπεὶ οἱ πεμπόμενοι οὐχ’ ὁμοίως ταχύνουσι. Σημείωσαι δὲ ὅτι οὐκ εἰς τὴν  ἑαυτοῦ κλισίην ὁ Μηριόνης ἐλθὼν οἴσεται δόρυ, οὐ γὰρ αὐτὴ σχεδὸν ἦν ἑλέσθαι,   ἀλλὰ εἰς τὴν τοῦ ἑταίρου Ἰδομενέως, ὡς ἐν τοῖς ἑξῆς φαίνεται. κοινὰ γὰρ τὰ  τῶν φίλων. Διαφορὰν δὲ τοῦ οἴσων καὶ οἰσόμενός φασιν οἱ παλαιοί, ὅτι τὸ  μὲν οἴσων ἀπ’ ἄλλου εἰς ἄλλον κινεῖ τὴν ἐνέργειαν τοῦ χρησίμου, τὸ δὲ οἰσόμενος ἑνὶ προσώπῳ ἐμπεριγράφει αὐτήν, οἷον: ἄπεισί τις δόρυ οἰσόμενος  ἑαυτῷ, οἴσων δὲ ἑτέρῳ τινι. πολλάκις δὲ καὶ ἐν τοῖς ἑξῆς τὸ οἰσόμενος ἐρεῖ  ὁ ποιητής.
urn:cts:greekLit:tlg4083.tlg001.hc:13.122|Ὃς λέγει καί, ὡς ἐχώσατο αἰνῶς ὁ Μηριόνης, ἀμφότερον,  νίκης τε καὶ ἔγχεος, ὃ ξυνέαξε. λυπεῖ γὰρ ὅπλον ἀγαθὸν κενὸν ἀπελθόν, οὐχ'  ὡς χρῆμα, ὥσπερ τι δὲ μέλος καίριον ἀργῆσαν. Ὅρα δ’ ἐνταῦθα ὅτι καὶ ὁ  βαλών Μηριόνης καὶ ὁ βληθεὶς Δηί̈φοβος ἔπαθον τὴν ψυχήν. ὁ μὲν γὰρ χώσατο,  τουτέστι συνεχέθη, λυπηθεὶς ὡς μὴ νικήσας, Δηί̈φοβος δὲ ἔδεισε μὴ καιρίως  βέβληται.
urn:cts:greekLit:tlg4083.tlg001.hc:13.123|Ἰστέον δὲ ὅτι, καθὰ τὸ διελάσαι, οὕτω καὶ τὸ διαδῦναι  γενικῇ συντάσσεται, ὡς δηλοῖ καὶ ὁ τοίχων διαδυόμενος ἄνεμος.
urn:cts:greekLit:tlg4083.tlg001.hc:13.124|Τὸ δὲ ἀμφότερον ἐπιρρηματικῶς κἀνταῦθα κεῖται καθ’ ὁμοιότητα τοῦ  ἀμφότερον, βασιλεύς τ’ ἀγαθὸς κρατερός τ’ αἰχμητής, καὶ τῶν τοιούτων.
urn:cts:greekLit:tlg4083.tlg001.hc:13.125|Ὅτι ὥσπερ ἐν Ὀδυσσείᾳ Αἰγύπτιός τις εὕρηται ὄνομα κύριον  ὁμωνυμοῦν τῷ ἐθνικῷ, οὕτω κἀνταῦθα Ἴμβριος ἀνὴρ Πριάμου γαμβρὸς οὐκ  ἀπὸ νήσου Ἴμβρου, ἀλλὰ κατὰ κυριωνυμίαν, ὡς εὐθὺς φανεῖται. Πήδαιον           γὰρ τόπος οὐκ ἐπίσημος περί που τὰ κατὰ Τροίαν, ἔνθα ἔναιε καθ’ Ὅμηρον  ὁ προσεχῶς ἱστορηθεὶς Ἴμβριος, πρὶν ἐλθεῖν υἷας Ἀχαιῶν, ὃς κούρην Πριάμοιο  νόθην ἔχε Μηδεσικάστην. αὐτὰρ ἐπεὶ Δαναῶν νέες ἤλυθον, ἂψ ἐς Ἴλιον ἦλθε.  μετέπρεπε δὲ Τρώεσσιν, ὅ ἐστι διαπρεπὴς ἦν, ὃ παρεφράσθη ἐκ τοῦ ἔπρεπε  καὶ διὰ πάντων. Ναῖε δέ, νῦν δηλαδὴ ἐν τῷ καιρῷ τοῦ πολέμου, πὰρ  Πριάμῳ. ὃ δέ μιν τίεν ἶσα τέκεσσιν.
urn:cts:greekLit:tlg4083.tlg001.hc:13.126|Οὗτος ἔπεσε μελίη ὥς,  ἥ τ’ ὄρεος κορυφῇς ἕκαθεν περιφαινομένοιο, χαλκῷ ταμνομένη, τέρενα χθονὶ  φύλλα πελάσσῃ, ὡς οἷα καί τινας κόμας ἀγαθάς, ὁποίας οἰκτίζεταί που ἐν  τοῖς ἑξῆς ἡ ποίησις.
urn:cts:greekLit:tlg4083.tlg001.hc:13.127|Ἔρριψε δὲ αὐτὸν ὁ μέγας Αἴας νύξας ὑπ'  οὔατος, ἤγουν ὑπὸ τὸ οὖς, ἔγχεϊ μακρῷ. Περιπαθῶς δὲ ἡ παραβολὴ ἔχει καὶ  οἷον συναχθόμενος φράζει ὁ ποιητὴς κατὰ τοὺς παλαιούς, οἵ φασι καὶ ὅτι  σπάνιόν ἐστι μελίαν ἐν πεδίῳ φυομένην εὑρεῖν.
urn:cts:greekLit:tlg4083.tlg001.hc:13.128|Ἡ δὲ ῥηθεῖσα Μηδεσικάστη πρὸς ὁμοιότητα τῆς Ἰοκάστης δόξοι ἂν λέγεσθαι. Ἰοκάστη τε γὰρ ἡ  κοσμουμένη ἰότητι, τουτέστι βουλῇ, καὶ Μηδεσικάστη ὁμοίως ἡ καζομένη  μήδεσιν, ὅ ἐστι βουλεύμασι. τοιούτου δέ τινος τρόπου καὶ ἡ Ἀγαμήδη καὶ ἡ  Μήδεια καὶ ὅσαι τοιαῦται. παρατηρητέον δὲ αὐτὸ καὶ εἰς ὁμοιότητα τοῦ  κηρεσσιφορήτους.
urn:cts:greekLit:tlg4083.tlg001.hc:13.129|Ἰστέον δὲ ὅτι ἐκ τοῦ περιφαίνεσθαι, ὅπερ ἐστὶ  πέριξ φαίνεσθαι λόγῳ περιωπῆς, οὗ μετοχὴ τὸ περιφαινομένοιο, γίνεται  κοινῶς μὲν τὸ περιφανές, ἄλλως δὲ ὁ παρὰ τῷ Σοφοκλεῖ περίφαντος ἀνήρ.
urn:cts:greekLit:tlg4083.tlg001.hc:13.130|Τὸ δὲ τέρενα χθονὶ φύλλα πελάσσῃ περίφρασίς ἐστι τοῦ πέσῃ.  Ὅρα δὲ καὶ νῦν τὴν τῆς ἱστορίας ἐπεμβολὴν ἐπεντεθεῖσαν συνήθως πιθανότητός   τε χάριν καὶ ποικίλματος γραφικοῦ. τοιοῦτον γὰρ τὸ περὶ τόπου καὶ γένους  καὶ τῶν τοιούτων ἱστορεῖν ἐν τοῖς περὶ τῶν πιπτόντων λόγοις. ἔστι δὲ καὶ  ἄλλως εὔκαιρον τὸ πρᾶγμα καὶ εὐμέθοδον. οὐ γὰρ ἔξω πίπτει καιροῦ τὸ ἐν τοῖς  ἑκάστῳ συμπίπτουσι παραδιηγεῖσθαί τι περὶ αὐτῶν.
urn:cts:greekLit:tlg4083.tlg001.hc:13.131|Ὅτι τοῦ ἔβραχε  πολλαχοῦ τῆς ποιήσεως κειμένου χρῆσις κἀνταῦθα ἐν τῷ ἀμφὶ δέ οἱ βράχε  τεύχεα ποικίλα χαλκῷ. δῆλον δ’ ὅτι διαφόρων ὄντων τοῦ βρέχειν καὶ βράχειν,  ἐκείνου μὲν εὕρηται καὶ μέλλων καὶ λοιπὴ κλίσις, ἧς καὶ τὸ ἐβρέχθη ἡ γῆ,  ὃ καὶ ἐβράχη λέγεται κοινότερον. τοῦ μέντοι βράχειν ζητητέον εἴπερ ἐστὶ  μετάβασις κλίσεως ἐξ ἐνεστῶτος εἰς λοιποὺς χρόνους.
urn:cts:greekLit:tlg4083.tlg001.hc:13.132|Ὅτι τὸ  σκυλεῦσαι ἀπὸ τεύχεα δῦσαί φησι, περιφράζων τὸ συλᾶν, ᾧ μυριαχοῦ χρᾶται           ἡ ποίησις.
urn:cts:greekLit:tlg4083.tlg001.hc:13.133|Ὅτι Ἀμφίμαχον ἐνταῦθα Ἕκτωρ ἀναιρεῖ Κτεάτου υἱὸν  Ἀκτορίωνος, Ποσειδῶνος υἱωνόν. καὶ χολοῦται μὲν δι’ αὐτὸν ὁ Ποσειδῶν, οὐδὲν δέ τι ποιεῖ σφοδρὸν τῷ τέως αὐτίκα πρὸς ἄμυναν ἀξίαν σεμνότητος, ἣν  αὐτῷ πλάττει ὁ ποιητής. εἰπεῖν δὲ μᾶλλον ἀκριβῶς, ἐχολώθη μὲν εὐθὺς ὁ  Ποσειδῶν υἱωνοῖο πεσόντος, οὐκ ἔσχε δὲ ὁ ποιητὴς αὐτίκα ἱστορῆσαι τί  ἐποίησε χολωθεὶς ὁ Ποσειδῶν. διηγησάμενος δὲ ἀναγκαίως ὅπως ἤρθη καὶ  ἐσκυλεύθη ὁ Ἴμβριος, εὐθὺς λέγει ἅπερ ἐποίησε χολωθεὶς ὁ Ποσειδῶν, καὶ  οὕτω μετὰ τὴν ὑπὲρ Ἀμφιμάχου ἐκδίκησιν ὑπὸ τῶν Αἰάντων ἔκκειται καὶ  ἡ τοῦ πάππου Ποσειδῶνος, ὀτρύναντος Δαναούς. τοῦ τῶν Μολιόνων δὲ γένους  ἦν ὁ εἰρημένος Ἀμφίμαχος, περὶ ὧν καὶ ἐν τοῖς ἑξῆς δηλωθήσεται.
urn:cts:greekLit:tlg4083.tlg001.hc:13.134|Ὅτι τὸ βράχε τεύχεα, ὃ φθάσας ἔγραψεν, ἀράβησε τεύχεα ἐνταῦθά φησιν.
urn:cts:greekLit:tlg4083.tlg001.hc:13.135|Ὅτι χροῦς μὲν οὐχ’ εὕρηται παρὰ τῷ ποιητῇ, ἀλλὰ χρώς, καὶ οἶδεν  ἀκολούθως καὶ τὴν τούτου αἰτιατικήν χρῶτ’ ἀπονιψαμένη, τὰς δὲ ἄλλας  κινήσεις ὡς ἀπὸ τοῦ χροῦς χροός ποιεῖ, οἷον χρυσὸν ἔδυνε περὶ χροί̈, καὶ  οὔ πῃ χροὸς εἴσατο, τουτέστιν οὐδαμοῦ τοῦ κατὰ Ἕκτορα χρωτὸς διῆλθε  τὸ τοῦ Αἴαντος δόρυ. καὶ τὰ σύνθετα δὲ ὡς ἀπὸ τοῦ χροῦς συντίθησιν, οἷον  μελαγχροιὴς γένετο, καὶ δέρμα ἐϋχροές, καὶ μελανόχροος οὐλοκάρηνος,  καὶ ταμεσίχροα χαλκόν.
urn:cts:greekLit:tlg4083.tlg001.hc:13.136|Ὅτι πανοπλίτην κατὰ τὸν Ἕκτορα ὑπογράφει τὸ πᾶς δ’ ἄρα χαλκῷ σμερδαλέῳ κεκάλυπτο. ἔστι δὲ καὶ νῦν τὸ πᾶς  ἀντὶ τοῦ ὅλος. Ἔνθα ὅρα ὅτι σμερδαλέον σίδηρον ἔφη κυριολεκτῶν τὸν ἐκπλήττοντα ἐν τῷ βλέπεσθαι.
urn:cts:greekLit:tlg4083.tlg001.hc:13.137|Ἀριστείαν δὲ καθ’ ἑνός τινος διαγράφει τὸ  ὦσε δέ μιν σθένεϊ μεγάλῳ, ὃ δ’ ἐχάσσατ’ ὀπίσσω. Ἕκτωρ δὲ τοῦτο πάσχει  ὠσθεὶς ὑπὸ Αἴαντος. Ὅτι τοὺς Αἴαντας ὑψοῦ ἔχοντας τὸν ἀνωτέρω ῥηθέντα  Ἴμβριον καὶ συλῶντας οὕτω καινότερον τὰ ἐκείνου ὅπλα εἰκάζει πρὸς λέοντας,  οἳ αἶγα ἐκ κυνῶν ἁρπάξαντες φέρουσι.
urn:cts:greekLit:tlg4083.tlg001.hc:13.138|Φησὶ γὰρ Αἴαντε δὲ  ὥστε δύ’ αἶγα λέοντε κυνῶν ὑπὸ καρχαροδόντων ἁρπάξαντε φέρητον ἀνὰ  ῥωπήϊα πυκνὰ ὑψοῦ ὑπὲρ γαίης μετὰ γαμφηλῇσιν ἔχοντες. Καὶ δηλοῖ πολλὴν  εὐτονίαν λεόντων τούτων, εἰ μηδὲν τοῦ φερομένου παραφέρεται κάτω, ἀλλ'  ὑψοῦ ὅλον αἴρεται. Ζηνόδοτος δέ, φασίν, αἰτιᾶται τὴν παραβολήν, λέγων ὡς  λέοντες οὐ συμμαχοῦσιν ἀλλήλοις. διὸ οὐδὲ γράφει ἐκεῖνος αἶγα, ἀλλὰ αἶγε  δυϊκῶς, ὡς ἂν ἑκάτερος τῶν λεόντων αἶγα φέρῃ. Ἰστέον δὲ ὅτι διὰ τῆς τοιαύτης  μεταγραφῆς ὁ Ζηνόδοτος ἀχρειοῖ τὴν περὶ ἑνὸς νεκροῦ ὑπὸ δύο φερομένου παραβολήν, δυάζων αὐτὸς τὰς αἶγας καὶ ἐξαλείφων τὴν εἰκόνα τῆς ἡρωϊκῆς πράξεως  καὶ ἀτέχνως ἀπαιτῶν ὅλην ὅλῳ ἐξ ἀνάγκης προσαρμόσαι τῷ πράγματι τὴν  παραβολήν, ὅπερ σπανίως γίνεται. οὔκουν καὶ περὶ συμμαχίας ἡ τῆς παραβολῆς  ὁμοιότης, ἀλλὰ περὶ μόνης ἄρσεως ἑνὸς σώματος ὑπὸ δύο τινῶν. Καί φασιν οἱ  παλαιοί, ὅτι νοητέον ὡς ἑνὸς ἁρπάσαντος λέοντος συναρπάζει ἕτερος ὑπαντώμενος, καὶ ἑκάτερος ἄγει ἄγραν ἑαυτῷ. Αἰσχύλος δέ, φασί, μιμησάμενος ἔφη  που εἷλκον ἄνω λυκηδόν, ὥς τε διπλόοι λύκοι νεβρὸν φέρουσι. Τοὺς δὲ ὡς  νεκροφόρον χλευάζοντας τὴν ἡρῴαν ταύτην δυάδα περιφρονητέον καὶ ῥητέον  ὡς ἀστεί̈ζονταί πως οἱ Αἴαντες, τῶν Τρώων ἐμβριθῶς καταπαίζοντες καὶ ἐν  μετεώρῳ τὸν ἐχθρὸν ἐκδύοντες.
urn:cts:greekLit:tlg4083.tlg001.hc:13.139|Διὸ καὶ τὴν τοῦ νεκροῦ τούτου  κεφαλὴν ἁπαλῆς ἀπὸ δειρῆς κόψεν, ἤτοι ἀπέκοψεν, Ὀϊληάδης κεχολωμένος  Ἀμφιμάχοιο τοῦ προρρηθέντος, ἧκε δέ μιν σφαιρηδὸν ἑλιξάμενος δι’ ὁμίλου,  Ἕκτορι δὲ προπάροιθε ποδῶν πέσεν ἐν κονίῃσιν. Ὃ δὴ χαριέντως οὕτω  συνέπεσεν εἰς ἔλεγχον τοῦ μὴ δεόντως αὐτὸν μάχεσθαι. καὶ ἔστιν ἀστεῖον τὸ  σύμπτωμα ἐπ’ ὀνειδισμῷ καὶ λύπῃ ἐχθροῦ. Ποιεῖ δὲ τοῦτο οὐχ’ ὁ μέγας, ἀλλ'  ὁ λοιπὸς Αἴας, ἐπειδὴ νεωτέρῳ ἔπρεπε τὸ ἔργον καὶ θερμοτέρῳ τὸν τρόπον, καὶ  οὐκ ἦν ἡ πρᾶξις κατὰ τὴν τοῦ Τελαμωνίου μεγαλοπρέπειαν. ὠμὸν μὲν οὖν φασι  τὸ ἔργον καὶ οὐχ’ Ἑλληνικόν, οὕτω νεκρὸν σῶμα λυμαίνεσθαι καὶ κωφὴν  γῆν αἰκίζεσθαι. πλὴν συγγνωστέον τῷ ὑπὲρ φίλου ἀγανακτοῦντι, ὅς, ὡς ἐρρέθη,  κεχολωμένος ἦν Ἀμφιμάχοιο. καὶ Ἀγαμέμνων δὲ Ἀντιμάχου παῖδα ἐν  τοῖς ἔμπροσθεν τοῦ αὐχένος ἀπέτεμε καὶ τῶν χειρῶν. θεμέλιοι δὲ Ὁμηρικῆς  ἀπολογίας ταῦτα πρὸς τὴν ἐν τοῖς ἐφεξῆς τοῦ Ἀχιλλέως ὠμότητα, ὃς δι’ ὀργὴν  εἰς Ἕκτορα παρανομεῖ τὰ δεινότατα.
urn:cts:greekLit:tlg4083.tlg001.hc:13.140|Ἰστέον δὲ ὅτι τε ἀγρίου αἰγὸς  ἡ παραβολὴ μέμνηται, ὑπὸ κυνῶν ἐν ὄρει ἑαλωκότος, καὶ ὅτι καὶ νῦν τὸ ἁρπάξαι  κυρίως ἐλέχθη ἐπὶ λεόντων, καὶ ὅτι ταὐτὸν ῥωπήϊα καὶ ῥῶπας εἰπεῖν, καὶ ὅτι  ῥωπήϊα μὲν παρὰ τοῖς παλαιοῖς δρυμοῦ φρύγανα, ἢ καὶ ἄλλως λεπτά τινα φυτὰ  εὐλύγιστα παρὰ τὸ ῥέπειν. ἔστι γὰρ ὥσπερ βλέπω βλέψω βλέψ, καὶ βλὼψ κατὰ  ἔκτασιν, ἐξ οὗ ὁ παραβλώψ, οὕτω καὶ ῥέπω ῥέψω ῥώψ, ἐξ οὗ τὰ ῥωπήϊα.  Ῥῶπος μέντοι λεππὸς καὶ εὐτελὴς φόρτος, ὡς δὲ Αἴλιος Διονύσιος λέγει, καὶ  ποικίλος, γέλγην δέ, φησίν, αὐτὸν ἔλεγον οἱ παλαιοί. ὅθεν καθὰ ὁ ῥωποπώλης,             οὕτω καὶ ὁ γελγοπώλης. ἡ δὲ λέξις τοῦ ῥώπου παρά τε Δημοσθένει καὶ ἑτέροις,  κεῖται δὲ καὶ παρὰ τῷ Στράβωνι. ἐκ τούτου δὲ καὶ ῥωποπερπερήθρα τις προσερρήθη ἐπὶ χυδαιότητι καὶ φλυαρίᾳ σκωπτόμενος, οὗ ἡ παραγωγὴ κατὰ τὸ  δακτυλήθρα καὶ τὰ ὅμοια. φέρεται δὲ καὶ ῥῆμα τὸ ῥωπίζειν, ὃ δηλοῖ τὸ σύμμικτα  καὶ συμπεφυρμένα ποιεῖν.
urn:cts:greekLit:tlg4083.tlg001.hc:13.141|Τὸ δὲ ὑπὲρ γαίης ἑρμηνευτικόν ἐστι τοῦ  ὑψοῦ. Τὸ δὲ μετὰ γαμφηλῇσιν ἀντὶ τοῦ ἐν σιαγόσι. πρόθεσις γὰρ καὶ νῦν  ἐλήφθη ἀντὶ προθέσεως.
urn:cts:greekLit:tlg4083.tlg001.hc:13.142|Ἁπαλὴ δὲ καὶ νῦν δειρὴ ἢ κατὰ ἀντίφρασιν  ἡ σκληρὰ διὰ τὸ ὀστῶδες, ἢ ἐσκιατραφημένη καὶ ἀγύμναστος.
urn:cts:greekLit:tlg4083.tlg001.hc:13.143|Τὸ  δὲ σφαιρηδόν ἀντὶ τοῦ δίκην σφαίρας, ὁποία τις ἡ κεφαλή, ὥσπερ καὶ  πυργηδόν τὸ δίκην πύργου καὶ λυκηδόν τὸ κατὰ λύκους. Τούτων δὲ καὶ τῶν  τοιούτων ἀλλοιότερόν τι παρὰ τῷ Ἁλικαρνασεῖ Διονυσίῳ τὸ γνωμηδόν, οἷον  εἰ συγχωρητέον ταῖς γυναιξί, γνωμηδὸν ἐπυνθάνοντο.
urn:cts:greekLit:tlg4083.tlg001.hc:13.144|Ἰστέον  δὲ ὅτι ἐν τῷ κόψεν Ὀϊληάδης, τουτέστιν ὁ τοῦ Ὀϊλῆος υἱὸς Αἴας, οὐ πάνυ  προσεκτέον ἀντιγράφοις παλαιοῖς, τυποῦσι τὴν λη συλλαβὴν διὰ τοῦ ι στοιχείου,  εἰ μὴ ἄρα τολμήσει τις εἰπεῖν, ὡς ὁ Ὀϊλεὺς εὕρηται καὶ Ὀί̈λιος τετρασυλλάβως,  ἵνα ᾖ ὡς Δέξιος Δεξιάδης, οὕτω καὶ Ὀί̈λιος Ὀϊλιάδης. Ἔστιν οὖν ἐκ τοῦ  Ὀϊλεύς ὡς Πηλεύς Ὀϊληιάδης ὡς Πηληιάδης, καὶ συγκοπῇ τοῦ ι Ὀϊληάδης.  εἰ μὴ ἄρα τοῦ η συγκοπέντος ἐλείφθη τὸ ἰῶτα.
urn:cts:greekLit:tlg4083.tlg001.hc:13.145|Ὅτι υἱωνὸν Ποσειδῶνος ὁ ποιητὴς εἰπὼν ἐνταῦθα τὸν πρὸ βραχέων ἱστορημένον Ἀντίμαχον τὸν            υἱὸν Κτεάτου τοῦ Ἀκτορίωνος, μέθοδον συντομίας ὑπέφηνεν. ἐκεῖ μὲν γὰρ  Ἄκτορος υἱὸς ὁ Κτέατος, ἑνὸς τῶν Μολιόνων, ὧν ἐν τῇ πρὸς Πάτροκλον  λαλιᾷ ἐμνήσθη ὁ Νέστωρ, ἐνταῦθα δὲ ὁ αὐτὸς Ἀκτορίδης Κτέατος Ποσειδῶνος  ἀναφαίνεται υἱός, εἴπερ ὁ υἱὸς αὐτοῦ Ἀμφίμαχος υἱωνὸς εἶναι τῷ Ποσειδῶνι  λέγεται. ὥστε γοργῶς εἰπεῖν ἀμφιπάτριος ὁ Κτέατος. Ποσειδῶνός τε γὰρ  καὶ Ἄκτορος ὁ αὐτός. Ὅτι πιθανότητος ἐργαστικὸν τοῖς ῥήτορσι καὶ μίμησις  ἀληθείας ἐστὶ καὶ τὸ μὴ πᾶν πρόσωπον φράζειν ἐξ ὀνόματος ὡρισμένως καὶ  ὡς εἰδότας, ἀλλ’ ἔστιν οὗ καὶ ἀορισταίνειν τὸν λόγον. ὃ δὴ ποιεῖ Ὅμηρος ἔν  τε τῷ ὧδε δέ τις εἴπεσκε καὶ ἐν ἄλλοις.
urn:cts:greekLit:tlg4083.tlg001.hc:13.146|Κἀνταῦθα δὲ λέγει,  ὡς Ἰδομενεὺς Ποσειδῶνι ἀντεβόλησεν ἐρχόμενος παρ’ ἑταίρου, ὅ ἐστιν ἀπὸ  ἑταίρου, ὃν νέον ἐκ πολέμοιο κατ’ ἰγνύην βεβλημένον ἑταῖροι ἔνεικαν, ἤγουν  πολέμου ἐξήγαγον, ὃ δ’ ἰητροῖς ἐπιτείλας τὰ κατ’ αὐτὸν ἐποίει ἃ ἤθελε. Τὸ  γὰρ ὄνομα τοῦ τοιούτου μὴ προσθεὶς πολυλογίας ἀφορμὴν ἐνδέδωκε τοῖς ζητοῦσι  Γραμματικοῖς, τίς ἂν εἴη οὗτος ὁ ἑταῖρος, οἷον κύριον ἢ ἐπίθετον, καὶ εἰ ἐπίθετον,  περὶ τίνος τῶν Ἀχαιῶν ὁ λόγος ἐστί. καὶ αὐτοὶ μὲν οὕτω, ὁ δέ γε ποιητὴς  ἐξωμολογήσατο ἤδη φανερῶς χαλεπὸν εἶναι πάντα φράζειν αὐτόν.
urn:cts:greekLit:tlg4083.tlg001.hc:13.147|Ἰγνύη δὲ τὸ κατόπιν ἤτοι ὀπίσω μέρος τοῦ γόνατος, ὅπερ καὶ ἀγκύλη λέγεται.  γίνεται δὲ παρὰ τὸ ἱκνεῖσθαι, ἱκνύη τις οὖσα, ἐπεὶ καμπτομένης αὐτῆς ἱκνούμεθα.  Εἰ δὲ ψιλοῦται ἡ ἄρχουσα τῆς ἰγνύης, οὐ καινόν. λείπει γὰρ τὸ κ τὸ τὴν δασεῖαν  προκαλούμενον, καθὰ καὶ ἐν τῷ ἴχνος καὶ ἴχνιον. Οὕτω καὶ τὸ ἰχθύς ζητεῖ  μὲν δασύνεσθαι, γίνεται γὰρ παρὰ τὸ ἰκέσθαι καὶ θύειν, ὅ ἐστιν ὁρμᾶν, πολυκίνητον γὰρ ζῷον ὁ ἰχθύς. ἀλλὰ μεταβληθὲν τὸ ψιλὸν κ εἰς δασὺ τὸ χ μετέτρεψε  τὴν δασύτητα τοῦ πνεύματος εἰς τὸ ἔμπαλιν.
urn:cts:greekLit:tlg4083.tlg001.hc:13.148|Ἐν δὲ τῷ ἰητροῖς  ἐπιτείλας, ἤγουν ἐντειλάμενος, δηλοῖ ὡς οὐ μόνον Ποδαλείριος καὶ Μαχάων  ἰατροὶ ἐν Ἀχαιοῖς, ἀλλὰ κατὰ ἔθνη, ὡς εἰκός, ἦσαν καὶ ἄλλοι. φησὶ δὲ καὶ  ἀλλαχοῦ ἰατροὶ πολυφάρμακοι ἀμφεπένοντο.
urn:cts:greekLit:tlg4083.tlg001.hc:13.149|Ὅτι ὁ Θόας πάσῃ,  τουτέστιν ὅλῃ, Πλευρῶνι καὶ αἰπεινῇ Καλυδῶνι Αἰτωλοῖσιν ἄνασσε, θεὸς δ'  ὣς τίετο δήμῳ. Λέγει δὲ ταῦτα ὁ ποιητής, οὐχ’ ὡς ἄγνωστα — ἔφθη γὰρ  εἰπὼν ἐν τῷ Καταλόγῳ περὶ τούτων — , ἀλλ’ ὅτι πολλὰ διττολογεῖ πολλαχοῦ           πρός τε ἀνάμνησιν καὶ πρὸς εὑρεσιλογίαν πλατυσμοῦ καὶ ποικιλίαν γραφῆς.  Ἰστέον δὲ ὅτι Αἰτωλοὶ λέγονται, ὡς καὶ προϊστόρηται, ἀπὸ Αἰτωλοῦ τοῦ  Ἐνδυμίωνος, Ἠλείου τὸ γένος, ὃς Ἆπιν ἀνελὼν ἀκουσίως τὸν Φορωνέως καὶ  φυγὼν μετέδωκε ταύτῃ τῇ χώρᾳ τῆς ἀπ’ αὐτοῦ παρωνυμίας. ἴσχει δὲ κατά  τινας παῖδα Πλευρῶνα, οὗ παῖδες Κούρης καὶ Καλυδών, καὶ ἐκ τούτων τῶν  τριῶν ἔθνος μὲν οἱ Κουρῆτες, πόλεις δὲ ἡ Πλευρὼν καὶ ἡ Καλυδών.
urn:cts:greekLit:tlg4083.tlg001.hc:13.150|Τὸ δὲ θεὸς ὣς τίετο δήμῳ ἀγαθὸν βασιλέα ἐν ὁμοίοις ὑπηκόοις εἶναι δηλοῖ  τὸν Θόαντα.
urn:cts:greekLit:tlg4083.tlg001.hc:13.151|Ὅτι πρὸς τοὺς μάτην λόγοις ἐκφοβοῦντας λεχθήσεται  τὸ ποῦ τοι ἀπειλαὶ οἴχονται, ἅς τοῖς δεῖνα οἱ δεῖνα ἀπείλεον; Περὶ τῶν  Ἀχαιῶν δὲ ὁ λόγος ἐκ Ποσειδῶνος πρὸς Ἰδομενέα. Ἔνθα σημείωσαι ὅτι, ὅπερ  ἐν ἄλλοις πλατέως ἐρρέθη, ὅτε οἱ Ἕλληνες ὠνειδίζοντο ὡς ἐν Λήμνῳ πίνοντες  καὶ ἀπειλούμενοι κενὰ τοῖς Τρωσί, τοῦτο ἐνταῦθα διὰ τὸ κατεπεῖγον τοῦ  καιροῦ ἐν ὀλίγῳ ἐφράσθη.
urn:cts:greekLit:tlg4083.tlg001.hc:13.152|Ὅτι ὁ ἐν κινδύνοις πολέμου ἢ ἄλλως  δεινοῖς τισιν ἑαυτοῦ ἢ ἑτέρων ὑπεραπολογούμενος ὡς οὐ διὰ κακίαν οἰκείαν  πασχόντων ἐρεῖ ἅπερ ἐνταῦθα τῷ Ποσειδῶνί φησιν ὁ Ἰδομενεὺς οὔ τις  ἀνὴρ νῦν αἴτιος, ὅσσον ἔγωγε γινώσκω: πάντες γὰρ ἐπιστάμεθα πολεμίζειν  ἢ τόδε τι ἄλλο ποιεῖν, οὔτε τινὰ δέος ἴσχει ἀκήριον οὔτε τις ὄκνῳ εἴκων  ἀνδύεται, ἤγουν ἀναδύεται, πόλεμον κακόν, ἀλλά που οὕτω μέλλει θεῷ  ὑπερμενέϊ φίλον εἶναι νωνύμνους, ἢ νωνύμους, ἀπολέσθαι τοὺς δεῖνα. Καὶ      σημείωσαι ὅτι σοφώτατα ὁ ποιητὴς ἐνταῦθα ἐξέθετο πᾶν αἴτιον, οὗ   ἕνεκα φεύγομεν τὰ δεινά. εἰσὶ δὲ τρία αἴτια, ἀπειρία καὶ δέος καὶ ὄκνος. διὸ  κατατολμῶν ἐνταῦθα Ἰδομενεὺς τῶν δεινῶν καὶ φιλοκίνδυνος ἐν δέοντι ὢν  ἀποφάσκει καὶ τὰ τρία, τὴν μὲν ἀπειρίαν ἐν τῷ πάντες ἐπιστάμεθα. ὁ γὰρ  ἐπιστάμενος οὐκ ἂν εἴη νηί̈ς, ὅ ἐστιν ἄπειρος. τὰ δὲ λοιπὰ δύο ἐν τῷ οὔτε  δέος ἴσχει τινά, οὔτε τις ὄκνῳ εἴκει.
urn:cts:greekLit:tlg4083.tlg001.hc:13.153|Τὸ δὲ ὅσσον ἔγωγε γινώσκω οἱ μεθ’ Ὅμηρον ὅσα ἐμὲ εἰδέναι φασί.
urn:cts:greekLit:tlg4083.tlg001.hc:13.154|Δέος δὲ ἀκήριον τὸ  ἀψυχοποιόν. φθάσας μέντοι ὁ ποιητὴς ἐν ἄλλοις καὶ τὸν νεκρὸν ἀκήριον ἔφη, ὡς  ταὐτὸν ὂν οὕτω ἢ οὕτω εἰπεῖν διὰ τὸ τῆς ἐτυμολογίας ὅμοιον. Νεκρὸς γὰρ καὶ  ἀκήριος ἄμφω παρὰ τὸ ἐστερῆσθαι κῆρος, ὅ ἐστι ψυχῆς, γίνεται.
urn:cts:greekLit:tlg4083.tlg001.hc:13.155|Τὸ δὲ ἀναδύεσθαι κατὰ τοὺς παλαιοὺς ἀπὸ ζῴων εἴληπται, ἃ προθύμως μὲν  ἔχοντα δύεται ὑπὸ ζυγόν, μὴ προθυμούμενα δὲ ἀναδύεται. καὶ ἄλλως δὲ ἔστιν  εἰπεῖν, ὡς δύεσθαι μὲν καὶ καταδῦναι ὅμιλον τὸ θαρρεῖν εἰς μάχην δηλοῖ  καὶ οὕτως εἰς βάθος αὐτῆς χωρεῖν, ἀναδύεσθαι δὲ τὸ ἄλλως ἀναχωρεῖν, ὁμοίως  τοῖς καθ’ ὑδάτων δυομένοις ζῴοις.
urn:cts:greekLit:tlg4083.tlg001.hc:13.156|Τὸ δὲ νωνύμνους ἢ ἐν τῷ τέλει   πλεονασμὸν ἔχει τοῦ νυ , ὡς καὶ προερρέθη, — ἔδει γὰρ εἶναι νωνύμους, ἤτοι           ἀνονομάστουσ — ἢ κατά τινας τὸ πρὸ αὐτοῦ νυ παρενέπεσε. νωνύμνους γάρ,  φασίν, εἰπεῖν βούλεται, ὅ ἐστιν ἀθρηνήτους. λέγουσι γὰρ παρ’ Ἀνακρέοντι  ἐπὶ θρήνου κεῖσθαι τὸν ὕμνον.
urn:cts:greekLit:tlg4083.tlg001.hc:13.157|Ὅτι ἀγαθοῦ στρατηγοῦ ἔπαινος τό:  ἀλλὰ ὦ δεῖνα, καὶ γὰρ τὸ πάρος μενεδήϊος ἦσθα, ὀτρύνεις δὲ καὶ ἄλλον, ὅθι   μεθιέντα ἴδηαι, τουτέστιν ἴδῃς.
urn:cts:greekLit:tlg4083.tlg001.hc:13.158|Ταῦτα δὲ ἐφερμηνεύων ἢ καὶ ἄλλως  παραφράζων ὁ ποιητὴς ἐπάγει: τῷ, ἤγουν διό, νῦν μήτ’ ἀπόληγε, κέλευέ  τε φωτὶ ἑκάστῳ. ὁ γὰρ μενεδήϊος οὐκ ἂν ἀπολήγοι καὶ ὁ ὀτρύνων ἄλλους  κελεύοι ἂν φωτὶ ἑκάστῳ. Δῆλον δὲ ὡς ταὐτὸν μενεδήϊόν τινα εἰπεῖν καὶ μενεχάρμην καὶ μενεπτόλεμον, οἷς ἐναντίον ὁ φυζακινὸς καὶ μάλιστα ὁ φύξηλις.
urn:cts:greekLit:tlg4083.tlg001.hc:13.159|Ὅτι ἐνδιάθετος λόγος ἐπὶ τῶν ἐν δεινοῖς ῥᾳθυμούντων τὸ μὴ  κεῖνος ἀνὴρ ἔτι νοστήσειεν, ἀλλ’ αὖθι, τουτέστιν αὐτόθι, κυνῶν μέλπηθρα  γένοιτο, ὅς κεν ἐπ’ ἤματι τῷδε ἑκὼν μεθίησι μάχεσθαι.
urn:cts:greekLit:tlg4083.tlg001.hc:13.160|Καὶ ὅρα  τὸ ἐπ’ ἤματι τῷδε ἀσφαλῶς ῥηθέν. εἰ γὰρ καὶ ἄλλοτε, ἀλλ’ οὐχὶ καὶ σήμερον.  Ὅρα δὲ καὶ τὸ ἑκών. οὐδεὶς γὰρ οὕτω μεθίησιν. Εἰ δὲ Ἀγαμέμνων καὶ Νέστωρ  καὶ Ὀδυσσεὺς ἀμελοῦσιν, ἀλλ’ οὔτι που ἑκόντες. διὸ οὐδὲ πίπτουσιν ὑπὸ τὴν  ἀράν.
urn:cts:greekLit:tlg4083.tlg001.hc:13.161|Μέλπηθρα δὲ ἀντὶ τοῦ παίγνια. μετὰ κόρον γὰρ οἱ κύνες  ἐμπηδῶσί τε τῷ λοιπῷ τοῦ νεκροῦ καὶ τὰς σάρκας διασπῶντες οἷον σφαιρίζουσι,  καί πως τὰ συνήθη μέλποντες ἐφυλακτοῦσι, σκιαμαχίαν ταύτην θήρας ὑπεμφαίνοντες καὶ τὴν φαντασίαν εἰς κυνηγέσιον ἐρεθίζοντες.
urn:cts:greekLit:tlg4083.tlg001.hc:13.162|Ὅτι πρὸς  ὁμαιχμίαν ἐρεθιστικὸν τὸ ἀλλ’ ἄγε τεύχεα δεῦρο λαβὼν ἴθι. ταῦτα δ’ ἅμα  χρὴ σπεύδειν, αἴ κεν ὄφελός τι γενώμεθα καὶ δύ’ ἐόντε. Ποσειδῶν δὲ Θόαντι  ὁμοιωθείς φησι καὶ ταῦτα πρὸς Ἰδομενέα, καθὰ καὶ τὰ προσεχῶς ἀνωτέρω  κείμενα, ἐπάγων καὶ γνωμικὸν τοῦτο συμφερτὴ δ’ ἀρετὴ πέλει ἀνδρῶν  καὶ μάλα λυγρῶν, ὅπερ ἀπὸ τοῦ ἐλάττονος εἴληπται, δηλοῦν ὡς καὶ οἱ μάλα  δειλοὶ ἀλλήλοις συμφερόμενοι καὶ εἰς ἓν ἐρχόμενοι γενναῖα δρῶσι.
urn:cts:greekLit:tlg4083.tlg001.hc:13.163|Νῶϊ δέ, φησίν, ἤγουν ἡμεῖς, καί κ’ ἀγαθοῖσιν ἐπιστάμεθα πολεμίζειν, οὐ  λυγροὶ δηλαδὴ ὄντες. Τὸν μὲν οὖν ἕνα ἡ παροιμία εἰς οὐδὲν ἄγει, ἄρχεται δὲ  τὸ καλὸν ἐκ τῶν δύο, κατὰ τὸ σύν τε δύ’ ἐρχομένω, καθὰ καὶ νῦν φαίνεται  ἐν τῷ ὄφρα ὄφελος γενώμεθα καὶ δύ’ ἐόντε, καὶ ὡς ἐπὶ Ὀδυσσέως καὶ  Διομήδους προεδείχθη καὶ ἐπὶ ἄλλων πολλῶν. Ἰστέον δὲ ὡς νομίσοι ἄν τις οὐ            καλῶς ἔχειν τὴν Ὁμηρικὴν ταύτην γνώμην. μᾶλλον γὰρ χρῆναι εἰπεῖν συμφερτὴ δ’ ἀρετὴ πέλει ἀνδρῶν καὶ μάλα ἐσθλῶν, ἵνα λέγῃ κατὰ ἐπιχείρημα  τὸ ἀπὸ μείζονος, ὡς οὐδ’ αὐτοὶ ἀρετᾶν οἱ ἀγαθοὶ δύνανται, εἰ μὴ συνάγοιντο  εἰς ἓν, ὡς ἂν ἐντεῦθεν συννοῆται ὡς, εἴπερ τῶν ἀγαθῶν ἡ ἀρετὴ συμφερτή,  πολλῷ πλέον ἡ τῶν λυγρῶν. νῦν δ’ ἀνάπαλιν εἰπών, ὡς καὶ τῶν ἀχρείων ἡ  ἀρετὴ συμφερτή ἐστι, δοκεῖ διὰ τὸν και σύνδεσμον γελοῖόν τι εἰπεῖν. ἐπὶ μὲν  γὰρ τῶν ἀγαθῶν ἀνδρῶν καλῶς κείσεται ὁ σύνδεσμοσ — συμφερτὴ γὰρ καὶ  αὐτῶν τῶν ἀγαθῶν ἡ ἀρετή — , ἐπὶ δὲ τῶν λυγρῶν οὐκ ἀναγκαῖος ὁ και σύνδεσμος. ἀρκεῖ γὰρ μᾶλλον ἁπλῶς οὕτω εἰπεῖν, ὅτι συμφερτή ἐστιν ἡ τῶν  λυγρῶν ἀρετή, ὡς καθ’ ἑαυτοὺς μὴ δυναμένων τῶν λυγρῶν ἀνδρίζεσθαι. καὶ  οὕτω μὲν ἄν τις ἀπορήσῃ. Λύεται δὲ τὸ ἄπορον ὡς οἷον λέγοντος τοῦ ποιητοῦ,  ὅτι στέρονται μὲν ὅλως ἀρετῆς οἱ λυγροὶ ἐν τῷ θεωρεῖσθαι καθ’ ἕνα, ἐστὶ δέ  τις ὅμως καὶ αὐτῶν ἀρετή, ἐὰν συμφερτὴ γένοιτο, ὅ ἐστι συμφορητὴ καὶ  συνάξιμος ἐκ πολλῶν, καὶ ὡς οἱ παλαιοί φασι συνοιστή. Ὥστε χωρὶς ἄρθρου  νοητέον τὸ ἀρετή, καὶ ῥητέον οὕτω: ἀρετὴ πέλει καὶ τῶν λυγρῶν, πλὴν συμφερτή,  ἅμα σπευδόντων κατὰ τὸν ποιητήν. Ἕτεροι δὲ ἀπὸ κοινοῦ νοοῦντες ἀρετή καὶ  τὴν λέξιν οὕτω δισσεύοντές φασιν, ὅτι καὶ ἡ τῶν λυγρῶν ἀρετή, συμφερτὴ  γενομένη, ἀρετὴ ὄντως ἐστίν. εἰ δὲ τοῦτο, πολλῷ πλέον ἡ τῶν ἀγαθῶν. διὸ  ἐπήγαγε τὸ ἡμεῖς δὲ καὶ ἀγαθοῖς πολεμήσομεν, ὡς προερρέθη. Ἀρετὴν δὲ  νῦν τὴν ἀνδρίαν φησί. Τὸ δὲ ἐπιστάμεθα μάχεσθαι εὖ εἰδότας μάχης τοὺς  τοιούτους δηλοῖ. Φυσικοῦ δὲ κάλλους ἡ παρίσωσις τοῦ συμφερτή καὶ τοῦ  ἀρετή.
urn:cts:greekLit:tlg4083.tlg001.hc:13.164|Ὅτι λόγου ἐμπράκτου τὸ ὣς εἰπὼν ὃ μὲν αὖτις ἔβη ἂν  πόνον ἀνδρῶν, ἤγουν ἔνθα ἐπονοῦντο οἱ ἄνδρες, ὅπως ἂν καὶ νοηθείη ὁ πόνος.
urn:cts:greekLit:tlg4083.tlg001.hc:13.165|Ὅτι ὁ Ἰδομενεὺς ὁπλισάμενος ἔβη ἐλθεῖν ἀστεροπῇ ἐναλίγκιος,  ἥν τε Κρονίδης χειρὶ λαβὼν ἐτίναξεν ἀπ’ αἰγλήεντος Ὀλύμπου, δεικνὺς σῆμα  βροτοῖσιν, ἀρίζηλοι δέ οἱ αὐγαί. Ἡ δὲ παραβολὴ αὕτη πρός τε ὅπλων λαμπρότητά ἐστιν, ὡς ἡ ἀπόδοσις δηλοῖ, λέγουσα ὣς τοῦ χαλκὸς ἔλαμπε περὶ  στήθεσσιν, ἔτι δὲ καὶ πρὸς τὸ τάχος τοῦ φοροῦντος, ἔλαμπε γάρ, φησί, θέοντος,  καὶ πρὸς τὸ εἰς μάχην δὲ ἐμπύριον. καὶ πολέμου γὰρ ἔστιν οὗ σημεῖον ἡ ἀστραπή.            Τὸ δ’ ἐτίναξε καιριωτάτη λέξις, καὶ οὐκ ἄν τις φράσῃ κάλλιον. ὡς οἷα δὲ βέλος  αὐτὴν ἀφίησι, διό φησι χειρὶ λαβὼν ἐτίναξε.
urn:cts:greekLit:tlg4083.tlg001.hc:13.166|Τὸ δὲ δεικνὺς σῆμα  βροτοῖς ἑτέρως ἔφρασε πρὸ τούτων, εἰπὼν πιφαυσκόμενος βροτοῖσι τὰ ἃ  κῆλα, ὡς ἐκεῖ ἐρρέθη. Δῆλον δ’ ὅτι σωματικῶς πλάττεται ὁ Ζεὺς ἀφιέναι  τὴν ἀστραπήν, ὅτε τι ποιεῖ διοσημίας χάριν, καθὰ δόρυ ἢ λίθον ἤ τι ἄλλο βέλος.  ἡ δέ γε ἀλληγορία τὰ τοιαῦτα Διὶ̈ ἀέρι ἀποκληροῖ.
urn:cts:greekLit:tlg4083.tlg001.hc:13.167|Ὅτι μάχης μὲν  ἀντιβολῆσαι τὸ ἄντην βαλεῖν καὶ ὡς εἰπεῖν τυχεῖν, ἀνδρὶ δὲ ἀντιβολῆσαι κατὰ  σύνταξιν δοτικὴν ἢ ἑτεροίῳ τινὶ τὸ συναντῆσαι, ὡς καὶ ἐνταῦθα ὁ Μηριόνης  Ἰδομενεῖ ἀντεβόλησεν.
urn:cts:greekLit:tlg4083.tlg001.hc:13.168|Ὅτι εἰς οὐδὲν δέον, ἁπλῶς δ’ οὕτω  χάριν φιλίας, ἄλλα τε μυριαχοῦ ἐπαινετικὰ ἐξ ἑτέρων εἰς ἑτέρους λέγεται, καὶ  ἐνταῦθα δὲ Ἰδομενεὺς μὲν τὸν ἑταῖρον Μηριόνην οὕτω προσφωνεῖ Μηριόνη,  Μόλου υἱέ, πόδας ταχύ, φίλταθ’ ἑταίρων, ὁ δ’ αὖθις ἐκεῖνον Ἰδομενεῦ,  Κρητῶν βουληφόρε χαλκοχιτώνων. Ἐπαινεῖται δὲ τὸ τοῦ Ἰδομενέως ἔπος  οὐ μόνον ὡς γοργόν, ἀλλὰ καὶ ὡς ἐν σμικρῷ γραφῆς ὄγκῳ πολλὰ περιέχον: τὸ  κύριον, τὸ γένος, τὴν σωματικὴν ἀρετὴν καὶ τὴν ἄκραν φιλίαν.
urn:cts:greekLit:tlg4083.tlg001.hc:13.169|Ὅτι ὁ ἐκ πολέμου παρὰ καιρὸν εἴξας ἀκούσοι ἄν ποτε ἐκ τοῦ ἐντυχόντος τὸ  τίπτ’ ἦλθες πόλεμόν τε λιπὼν καὶ δηϊοτῆτα; ἠέ τι βέβληαι, βέλεος δέ σε  τείρει ἀκωκή, ἠέ τευ ἀγγελίης μετ’ ἔμ’ ἤλυθες, ἤγουν ἕνεκά τινος ἀγγελίας  εἰς ἐμὲ ἦλθεσ;
urn:cts:greekLit:tlg4083.tlg001.hc:13.170|Ἐνεργοῦς δὲ στρατιώτου λόγος τὸ οὐδέ τι αὐτὸς  ἧσθαι ἐνὶ κλισίῃσι λιλαίομαι, ἀλλὰ μάχεσθαι.
urn:cts:greekLit:tlg4083.tlg001.hc:13.171|Τὸ δὲ πόλεμόν τε  καὶ δηϊοτῆτα ταὐτὸν τῷ πόλεμόν τε μάχην τε, ὃ πολλαχοῦ κεῖται.
urn:cts:greekLit:tlg4083.tlg001.hc:13.172|Τὸ δὲ βέβληαι ἢ συλληπτικῷ τρόπῳ καὶ τρῶσιν δηλοῖ τὴν ἐκ τοῦ ἐγγύς, ἢ καὶ  ἄλλως, τὸν Μηριόνην σεμνύνει, ὡς μὴ ἂν τολμήσοντός τινος ἀντιστῆναί οἱ ὡς  καὶ σχέδην τύψαι, ἀλλὰ πόρρωθεν βαλόντος.
urn:cts:greekLit:tlg4083.tlg001.hc:13.173|Ὅτι σχῆμα καινὸν  τὸ εἰπεῖν ἔγχος κατεάξαμεν, ὃ πρὶν ἔχεσκον, ἀσπίδα Δηϊφόβοιο βαλὼν ὑπερηνορέοντος. Ὤφειλε γὰρ ὁ πρὸς τὸν Ἰδομενέα τοῦτο εἰπὼν Μηριόνης ἢ κατέαξα  εἰπεῖν, οἷον ὅτι τὸ ἔγχος κατέαξα βαλὼν τὴν τοῦ ἐχθροῦ ἀσπίδα, ἢ ἄλλως  ὅτι τὸ ἔγχος κατεάξαμεν βαλόντες τὴν ἀσπίδα. Αἰτία δὲ τῆς καινῆς ταύτης  συντάξεως τοιαύτη. καθὸ μὲν γὰρ κοινὰ τὰ τῶν φίλων, προσεταιρίζεται καὶ  τὸν Ἰδομενέα ὁ Μηριόνης ἐν τῷ κατεάξαμεν, κοινοποιούμενος τὴν βολήν,  ὃς καὶ ἐκ τῆς τοῦ Ἰδομενέως σκηνῆς ἔγχος ἕτερον λήψεται, ὡς εἴπερ Ἰδομενεὺς  ἐκεῖνο κατέαξε. καθὸ δὲ τῇ ἀληθείᾳ Μηριόνου μόνου ἦν τὸ ἔργον, διὰ τοῦτο  βαλών λέγει ἑνικῶς καὶ οὐ βαλόντες. εὖ δὲ καὶ τὸ κατεάξαμεν μόνον εἰπεῖν  πληθυντικῶς, οὐ μὴν καὶ ὃ πρὶν εἴχομεν, ἀλλ’ ὃ πρὶν εἶχον ἐγώ. τὸ μὲν γὰρ  ἔχειν ἔγχος οὐκ ἔστι σημεῖον ἐξ ἀνάγκης ἀνδρείου, τοῦτο γὰρ ἂν καὶ θεράπων  καὶ δορυξόος ποιήσῃ. τὸ δὲ ἐν πολέμῳ κατάξαι ἀρετήν τινα παραδηλοῖ.           διόπερ ὁ Μηριόνης οὐ τοῦ ἔχειν δόρυ, ἀλλὰ τοῦ ἐν μάχῃ κατᾶξαι κοινωνὸν  ποιεῖται τὸν ἀνδρεῖον φίλον, εἰπὼν κατεάξαμεν. Εἰ δὲ καὶ περὶ ἑαυτοῦ καὶ  Δηϊφόβου ἴσως κατά τινας τὸ κατεάξαμεν ὁ Μηριόνης φησίν, ἑτέρου τοῦτο  λόγου. δοκοῦσι γὰρ ἀμφότεροι κατᾶξαι τὸ βέλος, ὅ τε βαλὼν αὐτὸ Μηριόνης  καὶ ὁ τὴν ἀσπίδα ἔχων Δηί̈φοβος, ἐν ᾗ τὸ ἔγχος ἐάγη. Ὑπερηνορέοντα δὲ  Μηριόνης φησὶ τὸν Δηί̈φοβον, σεμνύνων ἑαυτόν, εἰ τοξότης ὢν ὅμως τοιούτῳ  ἀνδρὶ ἐτόλμησε μετ’ αἰχμῆς ἀντιστῆναι.
urn:cts:greekLit:tlg4083.tlg001.hc:13.174|Ὅτι καυχᾶται Ἰδομενεὺς  χαίρων καὶ διὰ τοῦτο ἐπορχούμενος οἷον καὶ τῷ μετ’ ἐπιθέτων καὶ παρίσων  κάλλει τῆς φράσεως, ὡς δούρατά τ’ ἐστὶν αὐτῷ καὶ ἀσπίδες ὀμφαλόεσσαι  καὶ κόρυθες καὶ θώρηκες λαμπρὸν γανόωντες, ἤγουν γάνος ἐμποιοῦντες τῷ  βλέποντι. οὐ γὰρ ὀί̈ω, φησίν, ἀνδρῶν δυσμενέων ἑκὰς ἱστάμενος πολεμίζειν, ἀλλὰ δηλονότι ἀγχέμαχός εἰμι μαχητής. Λέγει δὲ μετὰ ἁπλότητος  ἡρωϊκῆς καὶ ὅτι δούρατα δέ, ἤγουν δή, αἴ κ’ ἐθέλῃσθα, καὶ ἓν καὶ εἴκοσι  δήεις, ὅ ἐστιν εὑρήσεις, ἑσταότα ἐν κλισίῃ πρὸς ἐνώπια παμφανόωντα,  Τρώϊα, ὡς λάφυρα δηλαδή. διὸ καὶ ἐπάγει τὰ κταμένων ἀποαίνυμαι, ὡς  ἔναρα, ὁ δὴ μετ’ ὀλίγα ὁ Μηριόνης ἐρεῖ, συντεμὼν τὸ τοῦ Ἰδομενέως περιφραστικόν. καὶ εἶχε μὲν εἰπεῖν καὶ ἄλλον ἀριθμὸν ὁ Ἰδομενεύς, ἠρκέσθη δὲ ἀφελῶς  καὶ ἀσκέπτως, ὡς ἐν σχεδιασμῷ εἰπὼν καὶ ἓν καὶ εἴκοσι.
urn:cts:greekLit:tlg4083.tlg001.hc:13.175|Τὸ δὲ  παμφανόωντα ἢ πρὸς τὸ ἐνώπια κολλητέον ἢ πρὸς τὸ δόρατα, ὁποῖον καὶ τὸ  ἅρματα δ’ ἔκλιναν πρὸς ἐνώπια παμφανόωντα. καὶ οὕτω μὲν ὁ Ἰδομενεύς.
urn:cts:greekLit:tlg4083.tlg001.hc:13.176|Μηριόνης δὲ συντομώτατα καὶ αὐτὸς φράζων φησίν: καί τοι  ἐμοὶ πόλλ’ ἔναρα Τρώων. εἶτα προστίθησιν ἁπλοϊκῶς οὕτω κατὰ ἀφέλειαν  καὶ αὐτὸς πλατύτερον μὲν ἤπερ Ἰδομενεύς, ἀπεστενωμένον δὲ ἄλλως ἔπαινον  ἑαυτοῦ, λέγων οὐδὲ γὰρ οὐδ’ ἐμέ φημι λελασμένον ἔμμεναι ἀλκῆς, ἀλλὰ μετὰ  πρώτοισι μάχην ἀνὰ κυδιάνειραν ἵσταμαι, ὁππότε νεῖκος ὀρώρηται πολέμοιο,  τουτέστιν ὅτε πόλεμος ἐγείρεται. Καὶ σημείωσαι ὅτι Ἰδομενεὺς μὲν τὸ περὶ  τῶν ὅπλων πλατύνας ἀπεστένωσε τὸ οἰκεῖον σέμνωμα, Μηριόνης δὲ ἀνάπαλιν  ποιεῖ. καί εἰσι ταῦτα Ὁμηρικαὶ μέθοδοι πρὸς μῆκος λόγου καὶ βραχύτητα.  Ὅρα δὲ καὶ ὡς οἱ ἥρωες οὗτοι ἐπιτέμνουσι τοὺς οἰκείους ἐπαίνους καὶ οὐκ  ἐθέλουσι μακρὰ περιαυτολογεῖν ἔξω καιροῦ, ὅπερ ὁ Τεῦκρός που ἐποίησεν  ἀφηγούμενος ἀγνοοῦντι τῷ βασιλεῖ ὅσων Τρώων κατετοξάσατο. Αἰτία δὲ τῆς  συντομίας ταύτης, ἣν καὶ αὐτὸς Ὅμηρος τεχνικῶς θεωρεῖ, τὸ πρὸς εἰδότα  δηλαδὴ λέγειν.
urn:cts:greekLit:tlg4083.tlg001.hc:13.177|Φησὶ γὰρ ὁ Μηριόνης ἄλλον πού τινα μᾶλλον  λήθω μαρνάμενος, σὲ δὲ ἴδμεναι αὐτὸν ὀί̈ω. Καὶ ὅρα τὸ ὀί̈ω τοῦτο, ἑτεροῖον  ὂν παρὰ τὸ οὐ γὰρ ὀί̈ω δυσμενέων ἑκὰς ἱστάμενος πολεμίζειν, ὃ δὴ ὁ Ἰδομενεὺς ἔφη. ἐκεῖνο γὰρ πάνυ ἀφελὲς ἤπερ τοῦτο. οὐ γὰρ ἐθέλει ἐκεῖνος ἀξιωματικῶς ὑπὲρ ἑαυτοῦ εἰπεῖν ὁμοίως τῷ Μηριόνῃ οὐδὲ γὰρ οὐδ’ ἐμέ φημι  ἐπιλελῆσθαι ἀλκῆς, ἀλλ’ ἐνδοιάζει ἐπιεικῶς ὡς μὴ γαῦρος τὸ ἦθος κατὰ τὸν  Μηριόνην καὶ φιλότιμος. ὅπερ Ἰδομενεὺς αἰσθόμενος, τὸ φιλότιμον δηλαδὴ  τὸν Μηριόνην εἶναι, πλατὺ ἐγκώμιον εὐθὺς κατατείνει αὐτοῦ μετ’ ὀλίγα, καὶ ὁ  Μηριόνης ἡδέως ἀκούων ἵσταται.
urn:cts:greekLit:tlg4083.tlg001.hc:13.178|Ἐφ’ οἷς αἰσθόμενος ὁ ποιητὴς ὡς  μέμψοιτο ἄν τις τοὺς ἥρωας ἀργοὺς ἑστῶτας καὶ εἰς οὐδὲν δέον τοιαῦτα λαλοῦντας, ἐρεῖ μηκέτι ταῦτα λεγώμεθα καὶ ἑξῆς. Εὐριπίδης μὲν οὖν τὴν Ἑκάβην  ἠθικευομένην πλάσας καὶ φιλοσόφως προβαλλομένην ἀπορίαν καὶ λύουσαν ἐν  τῷ ἆρ’ οἱ τεκόντες διαφέρουσιν ἢ τροφαί, εἶτα καταγνοὺς ἀκαιρίαν τῆς  τοιαύτης φιλοσοφίας τοῦ λόγου ἐπήνεγκεν Ὁμηρικῷ δῆθεν ζήλῳ τὸ ταῦτα  μὲν δὴ νοῦς ἐτόξευσε μάτην. Ἀλλ’ ἐὰν μάτην, διὰ τί, ὦ Εὐριπίδη, ὅλως  ἐτόξευσεν; Ὁμήρῳ δὲ οὐ μάτην ἐνταῦθα λελάληταί τι, εἰ καὶ ἀφελῶς διὰ  μίμησιν καίριον.
urn:cts:greekLit:tlg4083.tlg001.hc:13.179|Ὅθεν οὐδὲ καταγινώσκει ἑαυτοῦ, ἀλλ’ ἐρεῖ μή τις  ἡμῖν νεμεσήσῃ ὑπερφιάλως, ὅ ἐστιν ὑπὲρ τὸ δέον. οὐ γὰρ ἁπλῶς λαλοῦσιν ἃ  μὴ χρή, ἀλλὰ πολλὰ καμόντες λόγοις ἀναψύχουσι φίλον ἦτορ, καθὰ καὶ ἕτεροι  πρὸ αὐτῶν, βραχεῖαν εὑρόντες πολέμου ἄδειαν.
urn:cts:greekLit:tlg4083.tlg001.hc:13.180|Ὅρα δὲ ὅτι τὸ ἔναρα  Τρώων ἀνωτέρω ἄλλως ἔφρασεν Ἰδομενεὺς εἰπὼν Τρώϊα, τὰ κταμένων  ἀποαίνυμαι, ὅ ἐστιν ἀφαιροῦμαι, ὡς καὶ ἀλλαχοῦ τεθὲν ἡρμήνευται. τοῦτο δὲ  ὁρισμός ἐστιν ἐνάρων, ὅ ἐστι λαφύρων. ἔναρα γάρ ἐστιν, ἅ τις κταμένων ἀποαίνυται.
urn:cts:greekLit:tlg4083.tlg001.hc:13.181|Ἐν δὲ τῷ μάχην ἀνὰ κυδιάνειραν ἵσταμαι ἦν εἰπεῖν καὶ δι'  ἀπαρεμφάτου, ἵνα ἔλεγεν: οὐδὲ γὰρ ἐμέ φημι λελῆσθαι ἀλκῆς, ἀλλὰ μαχόμενον  ἵστασθαι. εἵλετο δὲ σχηματίσαι καινότερον.
urn:cts:greekLit:tlg4083.tlg001.hc:13.182|Τὸ δὲ ὀρώρηται τοῦ  ὄρωρα παρακειμένου ἤρτηται, ἀναχθέντος εἰς ἐνεστῶτα τὸν ὀρώρω. Τὸ δὲ  νεῖκος πολέμοιο πρὸς διαστολὴν ἑτέρων νεικέων εἴρηται.
urn:cts:greekLit:tlg4083.tlg001.hc:13.183|Ἰστέον  δὲ ὅτι τε τὸ λελῆσθαι ἀλκῆς, ὥσπερ καὶ τὸ μεμνῆσθαι ἀλκῆς, φράσις ἐστὶ  συνήθης Ὁμήρῳ, καὶ ὅτι σεμνότερόν ἐστι τοῦ δειλιᾶν τὸ λανθάνεσθαι ἀλκῆς.  Δῆλον γὰρ ὡς ὁ μὲν δειλιῶν στέρησιν ἀνδρίας πάσχει, ὁ δὲ λαθόμενος ἀλκῆς  μνήσεταί ποτε αὐτῆς. καὶ ὅτι τὸ οὐδὲ γὰρ οὐδ’ ἐμέ φημι κάλλος τε ἔχει διὰ  τῶν εὐειδῶν ἀποφάσεων καὶ σεμνότητι κέκραται καὶ ἐπιεικείᾳ. ἐπαινῶν γὰρ  σεμνῶς ἑαυτὸν ὁ Μηριόνης ὅμως ὑπολαλεῖ, ἐπικριτικῶς μέντοι, ὡς εἰ καὶ μή           τινες ἄλλοι, ἔγωγ’ οὖν φημι οὐκ ἄναλκις εἶναι.
urn:cts:greekLit:tlg4083.tlg001.hc:13.184|Τὸ δὲ ἄλλον πού τινα  λήθω οὐκ ἂν ἔχοι ἀμφιβολίαν, ὅτι διστακτικὸν καὶ διὰ τοῦτο ἀνόξυντον ἔχει  τὸ που , ταὐτὸν δὲ εἰπεῖν βαρύτονον ἐν τῇ συνεπείᾳ. εἰ δὲ τοῦθ’ οὕτως ἔχον ἐστί,  καλῶς ἄρα ἡ ἐγκλιτικὴ ἀκολουθία ὀξύνει αὐτὸ πρὸς ὁμοιότητα τοῦ πώποτε.  εἰ δέ τις αὐτὸ περισπᾶν ἐθέλει, μὴ φειδέσθω τοῦ γραφικοῦ μέλανος.
urn:cts:greekLit:tlg4083.tlg001.hc:13.185|Ὅτι πρὸς τὸν παρὰ τοῖς εἰδόσιν ἐθέλοντα περιαυτολογεῖν εἴπῃ ἄν τις οἰκείως  τὸ τοῦ Ἰδομενέως πρὸς τὸν Μηριόνην οἶδ’ ἀρετὴν οἷός ἐσσι, τί σε χρὴ ταῦτα  λέγεσθαι, τουτέστι μετρεῖν καὶ ἀπαριθμεῖσθαι τὰ οἰκεῖα καλά. Τῷ γὰρ λέγειν  ἐπὶ τοῦ λαλεῖν οὐ χρᾶσθαί φασί τινες τὸν ποιητήν, ἀλλ’ ἀντ’ αὐτοῦ τῷ μυθεῖσθαι   ἢ τῷ εἰπεῖν. διὸ οὐδὲ λόγοσ, φασί, κεῖται παρ’ αὐτῷ, ἀλλὰ μῦθος. καὶ μὴν  πολλαχοῦ ἐφάνη καὶ ἐπὶ τοῦ διαλέγεσθαι ἡ λέξις κειμένη, ὡς καὶ μετ’ ὀλίγα  ἐν τῷ ἀλλ’ ἄγε μηκέτι ταῦτα λεγώμεθα. Ἀρετὴν δὲ καὶ ἐνταῦθα, ὡς καὶ      μετὰ βραχέα, τὴν ἀνδρίαν φησίν. οἶδε δὲ καὶ τὴν εὐδαιμονίαν ἀρετὴν καλου–   μένην, ὅθεν καὶ τὸ ἀρετῶσι δὲ λαοὶ ὑπ’ αὐτοῦ. Ὁ δὲ Ἰδομενεὺς ἐπάγει ἐπαινῶν  τὸν Μηριόνην πλατύτερον, ὡς ἐρρέθη, καὶ ὅτι οὐχ’ ἁπλῶς ἐν πολέμῳ τῷ ἐκ  κοινοῦ δεξιός ἐστιν, ἀλλὰ καὶ ὅτε λόχος καθίζεται, ὡς αὐτίκα εἰρήσεται.
urn:cts:greekLit:tlg4083.tlg001.hc:13.186|Ἰστέον δὲ ὅτι τε μακρὸν ἐνταῦθα κεῖται ὑπερβατὸν ἐν τῷ εἰ γὰρ  νῦν παρὰ νηυσὶ λεγοίμεθα πάντες ἄριστοι ἐς λόχον, ἡ γὰρ τοῦ νοήματος ἀπόδοσις μετὰ δέκα κεῖται στίχους. ἔχει δὲ ὁ τόπος ἔπαινον, ὡς ἐρρέθη, Μηριόνου.  καὶ ὅτι κἂν ὁ Μηριόνης ὤκνησεν εἰς πολὺ περιαυτολογῆσαι, ἀλλ’ Ἰδομενεὺς  ἀναπληροῖ τὸ λεῖπον, αὐτὸς μακρὸν λαλήσας ἔπαινον ἐνδιάσκευον, ὃν καὶ           σημείωσαι. τὸ μὲν γὰρ νόημα πάντῃ εὐπερίγραπτον, ὅτι δηλαδὴ ὁ Μηριόνης  καὶ ἐν λόχῳ ἄριστος. ὁ δὲ πλατυσμὸς αὐτοῦ ἐν στίχοις ἑκκαίδεκα διείληπται,  διασκευάσαντος τοῦ ποιητοῦ ἀρχετυπικῶς ὡς ἐν τύπῳ χαρακτῆρος, ὁποίους δή  τινας ὕστερον καὶ Θεόφραστος ἐξετυπώσατο, οἷος μὲν ὁ ἄλκιμος ἐν καιρῷ  λόχου, οἷος δὲ ὁ δειλός.
urn:cts:greekLit:tlg4083.tlg001.hc:13.187|Φησὶ γὰρ εἰ γὰρ νῦν παρὰ νηυσὶ λεγοίμεθα πάντες ἄριστοι ἐς λόχον, ἔνθα μάλιστ’ ἀρετή, ὅ ἐστιν ἀνδρία, διαείδεται  ἀνδρῶν, ἔνθ’ ὅ τε δειλὸς ἀνὴρ ὅς τ’ ἄλκιμος ἐξεφαάνθη: τοῦ μὲν γάρ τε κακοῦ  τρέπεται χρὼς ἄλλυδις ἄλλῃ, οὐδέ οἱ ἀτρέμας ἧσθαι ἐρητύεται ἐν φρεσὶ θυμός,   ἀλλὰ μετοκλάζει καὶ ἐπ’ ἀμφοτέρους πόδας ἵζει, ἐν δέ οἱ κραδίη μεγάλα στέρνοισι πατάσσει κῆρας ὀϊομένῳ, πάταγος δέ τε γίνεται ὀδόντων: τοῦ δ’ ἀγαθοῦ  οὔτ’ ἂρ τρέπεται χρὼς οὔτε τι λίην ταρβεῖ, ἐπειδὰν πρῶτον ἐσίζηται λόχον  ἀνδρῶν, ἀρᾶται δὲ τάχιστα μιγήμεναι ἐν δαὶ̈ λυγρῇ: οὐδέ κεν ἔνθα, τουτέστιν  ἐνταῦθα, τεόν γε μένος καὶ χεῖρας ὄνοιτο.
urn:cts:greekLit:tlg4083.tlg001.hc:13.188|Καὶ ἕως ὧδε πληρώσας  τὸ νόημα τοῦ, ὡς καὶ ἐν λόχῳ ἄριστος εἶ, ὦ Μηριόνη, ἐπάγει ἕτερον ἔπαινον  εἴ περ γὰρ καὶ βλεῖο πονεύμενος ἠὲ τυπείης, οὐκ ἂν ἐν αὐχέν’ ὄπισθε πέσοι  βέλος οὐδ’ ἐνὶ νώτῳ, ἀλλά κεν ἢ στέρνων ἢ νηδύος ἀντιάσειε πρόσσω ἱεμένοιο  μετὰ προμάχων ὀαριστύν.
urn:cts:greekLit:tlg4083.tlg001.hc:13.189|Ἐνταῦθα δὲ λόγου ἐλθών, ἐπείπερ  οἶδεν οὐκ ἐν καιρῷ τοιαῦτα λαλεῖν κατὰ τὸ μήτ’ ἄρ με μάλ’ αἰνέε, καὶ ὅτι  καὶ παρθένου καὶ ἠϊθέου τὸ οὕτω λαλεῖν ἐφ’ οἷς οὐ δεῖ, ὡς ἀλλαχοῦ ἐρεῖ ὁ  ποιητής, παύει τὸν λόγον, ἐπισημηνάμενος ἀφελῶς λαλῆσαι, οὐ μὴν σταθερῶς,  καί φησιν ἀλλ’ ἄγε μηκέτι ταῦτα λεγώμεθα νηπύτιοι ὣς ἑσταότες, μή πως  τις ὑπερφιάλως νεμεσήσῃ, δόξας ὑποκλέπτειν ἡμᾶς τὴν φυγήν, ἐπεὶ καὶ ἄλλως  οὐχ’ οὕτω χρὴ ἑστάναι, ἀλλὰ μετὰ πρώτοισι μάχην ἀνὰ κυδιάνειραν ἵστασθαι,  ὡς πρὸ βραχέων εἴρηται. Καὶ ὅρα ὅπως ἦθος φιλικὸν ὑπέγραψεν Ὅμηρος  καὶ ἐνταῦθα. ἐχθροῖς μὲν γὰρ στρυφνῶς, φίλοις δὲ ἀφελέστερον προσφερόμεθα,  ὡς ἐνταῦθα Ἰδομενεὺς μικροῦ καὶ ὡς νήπιος τῷ ἑτέρῳ διαλέγεται.
urn:cts:greekLit:tlg4083.tlg001.hc:13.190|Ὅρα δὲ καὶ οἷόν τι ὁ λόχος, ὃς ἐξ ὀλίγων συνειλεγμένος ταράσσει μὲν διὰ τοῦτο  τοὺς δειλούς, ἐκφαίνει δὲ τοὺς ἀλκίμους, οἳ τῷ λόχῳ ἐγγυμνασάμενοι καὶ  μονομαχεῖν ἕλοιντο ἄν. Ἰστέον δὲ ὅτι τε λόχος διττῶς λέγεται, αὐτό τε γὰρ  τὸ ἔργον, ἤγουν τὸ λοχᾶν, καὶ τὸ τάγμα δὲ τῶν ἀνδρῶν τὸ τόσον, ἐξ οὗ ὁ λόχος  ἀπαρτίζεται, καὶ ὅτι τὸ λεγοίμεθα πάντες ἄριστοι, ὅ ἐστιν ἐπιλεγοίμεθα,  τὸ ῥῆμά ἐστιν, ἐξ οὗ παράγεται ὁ λόχος. ἐν λόχῳ γὰρ ἔκκριτοι ἐπιλέγονται,  καὶ οὐχ’ ἁπλῶς ἀλλὰ πάντες. ἐκεῖ γὰρ οὐ τοσοῦτον ποσότητος χρεία, ὅσον            ποιότητος τῆς κατ’ ἀνδρίαν. Διὸ καί τι ἐτυμολογίας ἔχει τὸ λεγοίμεθα ἐς  λόχον. Ποιεῖ δέ τι κάλλος τὸ λεγοίμεθα μετὰ τοῦ λέγεσθαι, ὃ ἀνωτέρω προέκκειται. Τὸ δὲ μάλιστα διαείδεται δηλοῖ ὡς καὶ ἐν τῷ ἑτέρῳ μὲν πολέμῳ  διαφανεῖς οἱ ἄριστοι, μάλιστα δὲ ἐν τῷ λόχῳ. οὐ γὰρ ἐπισκοτοῦνται τῷ ὄχλῳ,  ἀλλ', ὡς εἰπεῖν, διαείδονται, ὅ ἐστιν ὡς ἐν ἡμέρᾳ διαφαίνονται οὐ μετὰ πλήθους  ὄντες. περιττὴ δὲ ἡ δια πρόθεσις ἐν τῷ διαείδεται, καθὰ καὶ ἐν τῷ διειπεῖν  καὶ ἐν ἄλλοις.
urn:cts:greekLit:tlg4083.tlg001.hc:13.191|Τὸ δὲ ἔνθα ὅ τε δειλὸς καὶ ὁ ἄλκιμος ἐξεφαάνθη  διασαφητικόν ἐστι τοῦ ἔνθ’ ἀρετὴ διαείδεται ἀνδρῶν. τὸ μὲν γὰρ ἐξεφαάνθη  ταὐτὸν τῷ μάλιστα διαείδεται. ἡ γὰρ ἐξ πρόθεσις ἐπίτασιν δηλοῖ, ὁποίαν καὶ  τὸ μάλιστα. ἄλκιμος δέ ἐστιν ὁ τὴν κατ’ ἀνδρίαν ἀρετὴν ἔχων. Κακὸν δὲ τὸν  δειλὸν ἔφη ὡς ἀπὸ τοῦ χάζω, τὸ ὑποχωρῶ καὶ ἀναποδίζω. οὐκοῦν ἀγαθὸν  ἀντιθετικῶς ἐφεξῆς τὸν ἀνδρεῖόν φησι; Τὸ δὲ τρέπεται χρὼς ἄλλυδις ἄλλῃ  ἀντὶ τοῦ ἄλλοτε ἄλλως, πολύχρωμος δηλονότι γινόμενος κατὰ τὰς τῶν πολυπόδων βαφάς.
urn:cts:greekLit:tlg4083.tlg001.hc:13.192|Τὸ δὲ ἀτρέμας ἧσθαι γλυκέως ἐπὶ ψυχῆς κεῖται ἀντὶ  τοῦ βεβαίως μένειν. Τὸ δὲ μὴ ἐρητύεσθαι ἐν φρεσὶ θυμόν ταὐτόν ἐστι τῷ μὴ  κατέχεσθαι, ἀλλά που ἔξω στηθέων ἐκθρῴσκειν, ὅπερ ἀλλαχοῦ πού φησιν  ὁ ποιητής. λέγει οὖν ὅτι οὐκ ἐπέχεται τῷ δειλῷ ἡ ψυχὴ ὥστε ἀτρέμας ἧσθαι,  ὡς εἴρηται.
urn:cts:greekLit:tlg4083.tlg001.hc:13.193|Τοῦ δὲ μετοκλάζειν πρωτότυπον τὸ κλῶ, ἐξ οὗ πλεονασμῷ  καὶ παραγωγῇ τὸ ὀκλάζειν, ὅθεν καὶ δίφρος ὀκλαδίας παρὰ τῷ Κωμικῷ. Τὸ  δὲ ἵζει καὶ ἵζεταί φησιν ἐνταῦθα, διχῶς προενεγκών. Σημείωσαι δὲ ὅτι τε τὸ  ἐπ’ ἀμφοτέρους ἵζει πόδας ἐφερμηνευτικόν ἐστι τοῦ μετοκλάζει, ὅ ἐστι  κλᾶται, ὃ πάσχει καὶ ὁ καθίζων. καὶ ὅτι τοὺς οὕτως ἵζοντας ἐπ’ ἀμφοτέρους  πόδας καὶ γονυκρότους τηνικαῦτα δριμέως ἐστὶ προσειπεῖν, καθὰ καὶ οἱ  παλαιοὶ δηλοῦσιν, ἐν οἷς φασιν, ὅτι γονύκροτοι οἱ βλαισοί. Ἀνακρέων δὲ  κέχρηται καὶ ἐπὶ δειλῶν. εὐτράπελος δὲ ἀνὴρ θήσοι ἂν τὴν λέξιν ταύτην ποτὲ  καὶ εἰς ὁμοιότητα τοῦ λὰξ ἰσχίῳ ἐνάλλεσθαι.
urn:cts:greekLit:tlg4083.tlg001.hc:13.194|Τὸ δὲ κῆρας ὀϊομένῳ  διδάσκει μὴ χρῆναι τὸν λοχῶντα φαντάζεσθαι κῆρας, ἀλλ’ ἀγαθὴν ἐλπίδα  προβεβλῆσθαι.
urn:cts:greekLit:tlg4083.tlg001.hc:13.195|Τὸ δὲ πατάσσειν, περὶ οὗ ἐν ἄλλοις εἴρηται, καὶ ὁ ἐξ  αὐτοῦ πάταγος παρήχησίν τε ἔχει καὶ τρόπον ἐτυμολογικόν. Εἴη δ’ ἂν ἐνταῦθα  ταὐτὸν πατάσσειν καὶ βαμβαίνειν εἰπεῖν, ὡς δηλοῖ ὁ τῶν ὀδόντων πάταγος.           Παρῆκται δὲ ὀνοματοποιί̈ας λόγῳ ἐκ τοῦ πάτου.
urn:cts:greekLit:tlg4083.tlg001.hc:13.196|Τὸ δὲ τοῦ δ'  ἀγαθοῦ οὔτ’ ἂρ τρέπεται χρώς καὶ τὸ ἑξῆς κατὰ τὸ ἐκ τοῦ ἐναντίου κεφάλαιον  εἴρηται. ἔμπαλιν γὰρ ἔχει τοῦτο πρὸς τὸ τοῦ κακοῦ τρέπεται χρώς. Ἐκ τοῦ  χροῦς δὲ ἴσως ὁ χρὼς κατὰ τὸ Μοῦσα Μῶσα. εἰ δὲ μὴ περισπᾶται κατὰ τὸν  χροῦν, αἰτιατέον τὸν χαρακτῆρα τῶν εἰς ωσ ὀξυτόνων. Τὸ δὲ οὐ λίαν ταρβεῖ  τινὲς μὲν ἀντὶ τοῦ οὐδ’ ὅλως, ὁμοίως τῷ οὐ πάμπαν, ἕτεροι δὲ ἁπλούστερον  ἀντὶ τοῦ οὐ πάνυ κατὰ τὸν τῆς ἀνδρίας κανόνα. ταρβήσει μὲν γάρ ποτε καὶ  ὁ ἀνδρεῖος, οὐ λίαν δέ, κατὰ τὸ μηδὲν ἄγαν.
urn:cts:greekLit:tlg4083.tlg001.hc:13.197|Τὸ δὲ ἐπειδὰν πρῶτον  ἐσίζηται λόχον ἀνδρῶν ἀσφαλῶς καὶ αὐτὸ πρόσκειται. πρὶν μὲν γὰρ τὸν λόχον  θαρρῆσαι, ταρβήσοι ἂν ὁ συνετὸς διὰ τὸ ἄδηλον τοῦ τε τῶν πολεμίων ποσοῦ  καὶ ποιοῦ καὶ τοῦ κατὰ τὴν μάχην τέλους, ἐπὰν δὲ πρῶτον, ὅ ἐστι καθάπαξ,  ἐσίζηται λόχον καὶ τοῦ ἔργου γένηται, τότε δὴ καὶ εὔξεται μάχην. ἄκαιρος  γὰρ τοῦ λοιποῦ ὁ φόβος καὶ βλαπτικός. Ἰστέον δὲ ὅτι τὸ ἐσίζηται λόχον  γέγονέ τισιν ἀφορμὴ ἐτυμολογῆσαι τὸν λόχον οὐ μόνον, ὡς ἐρρέθη, ἀπὸ τοῦ  ἐπιλέγεσθαι, ἀλλὰ καὶ ἀπὸ τοῦ λέγω, τὸ κάθημαι καὶ κεῖμαι, ὡς τῶν λοχώντων  οὕτω ποιούντων ὡς ἐπὶ πολὺ πρὸ τοῦ καιρίου ἔργου καὶ ἐπικρυπτόντων ἑαυτοὺς  ἄλλον τρόπον ἤπερ ὁ πρὸ ὀλίγων μετοκλάζων καὶ ἐπὶ πόδας ἵζων Ὅθεν καὶ  ἔγκρυμμα τὸν λόχον ὁ τοῦ δήμου ἄνθρωπος λέγει. κρύπτονται δὲ πάντως οἱ  μὴ τετανοὶ ἑστῶτες, ἀλλ’ ἀναγκαίως ἐν τῷ συνιζάνειν συστέλλοντες ἑαυτοὺς  ὡς μὴ προφαίνεσθαι. Εἰ δὲ τὸ οὕτω λέγεσθαι, ἀφ’ οὗ ὁ λόχος, ταὐτόν ἐστι τῷ  ἵζειν καὶ τῷ ἕζεσθαι, καλῶς ἄρα καὶ ἐνέδρα ὁ λόχος, ὡς ἀπὸ τοῦ ἕζω ἡρμήνευται.  οὕτω δὲ καὶ λοχᾶν τὸ ἐνεδρεύειν.
urn:cts:greekLit:tlg4083.tlg001.hc:13.198|Ἐν δὲ τῷ χεῖρας ὄνοιτο λείπει  ὄνομα, οἷον τὸ τίς, ἢ τὸ ὁ θέλων ὀνόσασθαι. οὕτω δὲ ἐλλιπῶς ἐφράσθη διὰ  τὸ τοῦ λέγοντος ἐναγώνιον καὶ τὸ μιγῆναι ἐν δαὶ̈ λυγρῇ. οὐ γὰρ χρὴ νοεῖν  μιγῆναι τῇ μάχῃ, ἐμποδίζει γὰρ εἰς τοῦτο ἡ ἐν πρόθεσις, ἀλλ’ ὅτι ἠρᾶτο μιγῆναι  τοῖς Τρωσὶν ἢ τοῖς πολεμίοις ἐν τῇ δαί̈δι, ἐξ ἧς ἀποκέκοπται τὸ δαί̈. Σημείωσαι  δὲ τὸ ὄνοιτο, ἤγουν μέμφοιτο, ἐκ βαρυτόνου θέματος κινηθὲν ἀρρήτου τοῦ ὄνω.  εἰ γὰρ ἦν ἐκ τοῦ ὀνῶ ὀνόσω, ἦν ἂν περισπωμένως ὀνοῖτο, κατὰ τὸ ὀμοίμην  ὀμοῖο ὀμοῖτο.
urn:cts:greekLit:tlg4083.tlg001.hc:13.199|Ἐν δὲ τῷ βλεῖο ἢ τυπείης φανερὰ διαφορὰ τοῦ  βάλλειν καὶ τύπτειν, ὡς καὶ ἀλλαχοῦ. Διὰ διφθόγγου δὲ γράφεται τὸ βλεῖο,           οἷα εὐκτικὸν μέσου ἀορίστου δευτέρου ἀπὸ τοῦ βλῆμι ἀχρήστου ῥήματος, οὗ  δεύτερος ἀόριστος ἔβλην, μέσος δὲ ἐβλέμην, καὶ εὐκτικὸν βλείμην βλεῖο, οὐ  προσιτὰ ταῦτα λόγῳ πεζῷ. Ἰστέον δὲ ὅτι ἐντελέστερον ἔφη νῦν ὁ Ἰδομενεὺς  ἀμφότερα εἰπὼν καὶ τὴν βολὴν καὶ τὴν τυπὴν ἤπερ πρὸ ὀλίγου τὸ ἓν μόνον  εἰπὼν ἐν τῷ τίπτ’ ἦλθες λιπὼν πόλεμον; ἢ βέβληαι; καὶ χρὴ καὶ ἐκεῖ συνεπινοῆσαι λόγῳ συνεκδοχικῷ, ἤτοι συλληπτικῷ, καὶ τὸ ἕτερον, ἤγουν τὸ τέτυψαι,  ἵνα εἶπε: βέβλησαι ἢ τέτυψαι. Τὸ δὲ πονεύμενος κατὰ φιλίαν ποιητικὴν  ἐφράσθη. οὐκ εὐηρεστήθη γὰρ κοινότερον εἰπεῖν πονούμενος.
urn:cts:greekLit:tlg4083.tlg001.hc:13.200|Τὸ  δὲ ἐν αὐχένι πέσοι βέλος καλῶς μὲν πέφρασται καὶ αὐτό, οὐχ’ ἧττον δὲ  καλὸν καὶ τὸ συνθέτως εἰπεῖν ἐμπέσοι αὐχένι. Σημείωσαι δὲ ὅτι αὐχὴν οὐ  μόνον ἐπὶ ζῴων λέγεται ἀλλὰ καὶ ἐπὶ καρπῶν, ὡς δηλοῖ ὁ οὕτω γράψας:  ἕσμα φησὶν Ἀριστοτέλης, Θεόφραστος δὲ μίσχον, ἔστι δὲ ὁ αὐχὴν τοῦ καρποῦ  τῶν ἀκροδρύων.
urn:cts:greekLit:tlg4083.tlg001.hc:13.201|Ὅτι δὲ ἀγεννὲς μὲν ἡ κατὰ νώτου πληγή, ἐπαινετὸν  δὲ ἡ ἐκ τῶν ἔμπροσθεν, προδεδήλωται ἱκανῶς. Ἰστέον δὲ καὶ ὅτι ἔχει τι ἀφελοῦς  ἁπλότητος καὶ τὸ στέρνων ἢ νηδύος ἀντιάσειεν. εἰκὸς γὰρ καὶ ἄλλως τὸν  ἀριστέα βληθῆναι καὶ κατὰ πρόσωπον ἢ χεῖρας ἢ ἀλλαχοῦ που τῶν ἔμπροσθεν.  ὁ δὲ τὸ ὡς ἐπὶ τὸ πλεῖστον εἶπεν. οὐ μακρὰν δὲ τοιαύτης γλυκύτητος οὐδὲ τὸ  ἀντιάσειεν. εἴρηται γὰρ ὡς ἐπὶ ἐμψύχου καθ’ ὁμοιότητα τοῦ ἀντιόων ταύρων  καὶ ἑξῆς.
urn:cts:greekLit:tlg4083.tlg001.hc:13.202|Τὸ δὲ πρόσω ἱεμένου πρὸς διαστολὴν κεῖται τοῦ ἄλλως  ἔμπροσθεν βαλλομένου ἐν τῷ ἀπρακτεῖν, ὃς οὐκ ἂν εἴη ἀγαθός. Ὀαριστὺς δὲ  ἡ ἁπλῶς ὁμιλία, ταὐτὸν δ’ εἰπεῖν συνουσία, ὡς καὶ ἀλλαχοῦ φαίνεται. Δῆλον  δὲ ἐκ παρασημειώσεως παλαιᾶς καὶ ὅτι ὄαρος λόγος, ὁμιλία, παιδιὰ ἢ παιδεία  παροξυτόνως. καὶ ἄλλως δέ, προμάχων ὀαριστύς, ὅ ἐστιν ὁμιλία, καθ’ ἣν καὶ  ὅμιλος ἂν ῥηθείη προμάχων τῶν ἑκατέρωθεν, καὶ ὁμιλαδόν ἐπίρρημα. Συγγενὴς  δὲ τοῖς τοιούτοις λέξις καὶ ἡ μῖξις, καθ’ ἣν προεγράφη τὸ μιγήμεναι ἐν δαὶ̈  λυγρῇ. Γίνεται δὲ ἡ ὀαριστὺς καὶ ὁ ἐν Ὀδυσσείᾳ δὲ ὀαριστής, ἤγουν  ὁμιλητής, καὶ ὁ πρὸ βραχέων ὄαρος, καὶ ὁ παρὰ Πινδάρῳ δὲ Ὀαρίων καὶ κατὰ  κρᾶσιν Ὠρίων, ὅθεν καὶ ἡ ξυνωρὶς καὶ τὸ τέτρωρον καὶ ὦρες αἱ γυναῖκες, περὶ  ὧν ἀλλαχοῦ δηλοῦται σαφέστατα. δῆλον γὰρ ὅτι προϋπόκειται τούτων καὶ  τῶν τοιούτων τὸ ἀείρω, οὗ χρῆσις ἐν τῷ σὺν δ’ ἤειρεν ἱμᾶσι.
urn:cts:greekLit:tlg4083.tlg001.hc:13.203|Νηπύτιος δέ, οὗ χρῆσις καὶ παρὰ τῷ Κωμικῷ, ὁ μὴ φρονῶν, ἀλλ’ ἐστερημένος  τοῦ πεπνῦσθαι καὶ πινυτότητος, ἤγουν φρονήσεως. τολμήσῃ δ’ ἄν τις εἰπεῖν  ἐντεῦθεν συγκεκόφθαι καὶ τὸν νήπιον ὅτε ἐπὶ ἄφρονος λέγεται. Ἀντιτίθησι  δὲ ὁ Κωμικὸς τῷ νηπυτίῳ τὸν τρίβωνα, ὅς ἐστιν ἐντριβὴς περὶ πράγματα, ὃν  ἄλλοι φασὶ καὶ τριβακόν.
urn:cts:greekLit:tlg4083.tlg001.hc:13.204|Ὅτι τὸ ἕλε, ὅ ἐστι λάβε, παθητικῶς νῦν  φράζει ἐν τῷ ἀλλὰ σύ γε ἕλευ ὄβριμον ἔγχος.
urn:cts:greekLit:tlg4083.tlg001.hc:13.205|Τὸ δὲ εἵλετο μετὰ  προθέσεώς φησιν εἰπὼν ἀνείλετο χάλκεον ἔγχος, ὁ Μηριόνης δηλαδή, ἐκ τῆς  κλισίας Ἰδομενέως τοῦ ἑταίρου, ἐπεὶ καὶ κοινά, ὡς ἐρρέθη, τὰ τῶν φίλων.
urn:cts:greekLit:tlg4083.tlg001.hc:13.206|Ἐνταῦθα δὲ Μηριόνης μὲν θοῷ ἀτάλαντος Ἄρηϊ λέγεται, Ἰδομενεὺς δὲ μέγα πτολέμοιο μεμηλώς, καθά πού τις ἕτερος μέγα πλούτοιο  μεμηλώς. Διὸ ἐφεξῆς αὐτίκα παραβολὴν σεμνὴν ὁ ποιητὴς προσαρμόσει  αὐτοῖς, δαιμονίως καθά που τὸν βασιλέα, οὕτω νῦν τοὺς τῶν Κρητῶν ἀρχηγοὺς  εἰκάζων.
urn:cts:greekLit:tlg4083.tlg001.hc:13.207|Φησὶ γὰρ οἷος δὲ βροτολοιγὸς Ἄρης πόλεμόνδε  μέτεισι, τῷ δὲ Φόβος φίλος υἱὸς ἅμα κρατερὸς καὶ ἀταρβὴς ἕσπετο, ὅς τ'  ἐφόβησε ταλάφρονά περ πολεμιστήν: τὼ μὲν ἂρ ἐκ Θρῄκης Ἐφύρους μέτα,  ἤγουν εἰς Ἐφύρους, θωρήσσεσθον ἠὲ μετὰ Φλεγύας μεγαλήτορας, οὐδ’ ἄρα  τώ γε ἔκλυον ἀμφοτέρων, ἑτέροισι δὲ κῦδος ἔδωκαν: τοῖοι Μηριόνης τε καὶ  Ἰδομενεύς, ἀγοὶ ἀνδρῶν, ἤϊσαν, ἤγουν ἤρχοντο, εἰς μάχην, Ἰδομενεὺς μὲν  ἴσως τύπον φέρων Ἄρεος, Μηριόνης δὲ Φόβου, ὡς νεώτερος. Καὶ ὅρα, ὡς καὶ  τὴν τοιαύτην παραβολὴν ποικίλως ἤρτυσεν ὁ ποιητής, οἷα ἐθὰς ὢν δαιδάλλειν  πολυμαθέστερον τὰς παραβολάς, πῇ μὲν ἰδιότητι ζῴων, πῇ δὲ παθήμασι  φυσικοῖς, ἔστι δὲ οὗ καὶ ἠθικοῖς παραγγέλμασι, πολλαχοῦ δὲ καὶ ἑτέροις  πράγμασιν, οἷς ἐν βίῳ χρῶνται ἄνθρωποι, ἐνιαχοῦ δὲ καὶ ἱστορίαις, καθὰ καὶ  ἐνταῦθα τὴν Θρᾴκην Ἄρεος οἰκητήριον εἶναι δηλοῖ διὰ τὸ τῶν Θρᾳκῶν δηλαδὴ  φιλόμαχον. Φιλοπολέμους δὲ καὶ τοὺς Ἐφύρους καὶ τοὺς Φλεγύας ἱστορεῖ.  διὸ καὶ χαίρειν αὐτοῖς τὸν Ἄρην φησὶν ἐκ Θρῄκης εἰς αὐτοὺς ἰόντα. οὗ καὶ  τὸ ἀλλοπρόσαλλον ἐνταῦθα δεικνὺς λέγει αὐτὸν οὐκ ἀμφοῖν τοῖν μεροῖν ἐν τοῖς  ῥηθεῖσιν ἀκούειν, ἀλλ’ ἑτέροις κῦδος διδόναι, ὅ ἐστιν ἑτεραλκέα νίκην, ὡς ποτὲ  μὲν τούτοις, ποτὲ δὲ ἐκείνοις χαριζόμενον.
urn:cts:greekLit:tlg4083.tlg001.hc:13.208|Ὅρα δ’ ἐνταῦθα καί, ὡς  ἀριδήλως ὁ Φόβος υἱὸς Ἄρεος πλάττεται, εἰ καὶ ἀλλαχοῦ ἐν τῷ ἵππους κέκλετο  Δεῖμόν τε Φόβον τε ζευγνύναι ὁ γραμματικὸς Ἀντίμαχος ἵππους Ἄρεος           τὸν Δεῖμον καὶ τὸν Φόβον νοεῖ.
urn:cts:greekLit:tlg4083.tlg001.hc:13.209|Σημείωσαι δὲ καὶ τὸ Φόβος  ἀταρβής καὶ τὸ ὃς ἐφόβησε ταλάφρονα. οὐ γὰρ ἁπλῶς φόβῳ εἰκάζοιτ’ ἂν  ὁ Μηριόνης, ὅτι μηδὲ φύξηλις ἦν, ἀλλὰ τῷ τοῦ φεύγειν αἰτίῳ, τουτέστι τῷ  θάρσει ἢ τῷ ἀνδρισμῷ τῷ φεύγειν ποιοῦντι. διττὸς γὰρ ὁ φόβος, ὅ τε τοῦ  φεύγοντος καὶ ὁ ἐκ τοῦ κατόπιν διώκοντος, τοῦ μέν, ὡς πάσχοντος φόβον,  ἤγουν φυγήν, διὰ τάρβος, τοῦ δέ, ὡς ποιοῦντος καὶ ἀταρβοῦς καὶ ἀεὶ κατ'  ἐνέργειαν φοβοῦντος, οὐ μήν ποτε καὶ φοβουμένου ἕτερον. ὃς καὶ Ἄρεος υἱὸς  μυθεύεται σωματωδέστερον καὶ ἑπόμενος αὐτῷ ἑτεροῖον φόβον ὁμώνυμον  τοῖς μαχομένοις ἀποτελεῖ τὸν ἐκ τοῦ φέβεσθαι παρονομαζόμενον, ὃν ἡ δειλία  γεννᾷ. διὸ καὶ ὁ ποιητὴς ἑρμηνεύων ἔφη Φόβος κρατερὸς καὶ ἀταρβής, ὃς  ἐφόβησε ταλάφρονά περ πολεμιστήν. ἐξ οὗ διασαφεῖται ὁ ἐν ἄλλοις ἀταλάφρων  σαφέστατα. Ὅτι δὲ φιλεῖται τῷ τῶν Θρᾳκῶν ἔθνει ὁ πόλεμος, δηλοῖ καὶ ὁ  εἰπών, ὡς περὶ Θρᾴκην ὁ Ἄρης καλός. ἔνθα εἰ στίζονται, εὐγενὲς τοῦτο κρίνουσι,  καὶ γῆν μὲν ἐργάζεσθαι ἄτιμον οἴονται, ζῆν δὲ ἀπὸ πολέμου καὶ λῃστείας  κάλλιστον.
urn:cts:greekLit:tlg4083.tlg001.hc:13.210|Περὶ δὲ Ἐφύρων καὶ Φλεγυῶν εἴρηται μέν τι καὶ ἐν  τῇ Βοιωτίᾳ, νῦν δὲ ἐκεῖνα ἰστέον, ὅτι οἱ Ἔφυροι, ὅ ἐστιν οἱ Κραννώνιοι, ἢ οἱ  ἐξ Ἐφύρης τῆς Ἠπειρωτικῆς Θεσπρωτοί, μάχιμοι ἐτύγχανον καὶ δραστήριοι.  Ὁμοίως δὲ καὶ οἱ Φλεγύαι, ὅμοροι τοῖς Ἐφύροις ὄντες ἢ κάτοικοι τῆς ἐν  Φωκίδι Γυρτώνης ἢ περὶ τὴν Δαυλίδα τῆς Φωκίδος, ἀσεβεῖς ἄνδρες καὶ λῃστρικοί, οἳ καὶ τὸν ἐν Πυθοῖ ναὸν ἐπόρθησαν. καὶ τὰς Θήβας δὲ διὰ τὸ ἐξ αὐτῶν δέος  τετειχίσθαι ὑπ’ Ἀμφίονος καὶ Ζήθου φασίν. ὧν θανόντων ἁλῶναί τε πάλιν τὴν  πόλιν ὑπὸ Φλεγυῶν Εὐρυμάχου βασιλεύοντος καὶ ἔρημον μεῖναι αὐτὴν μέχρι  Κάδμου. οὕτω δὲ ἦσαν βίαιοι καὶ ὑβρισταί, ὥστε καὶ τὸ ὑβρίζειν, φασί, δι'  αὐτοὺς παρὰ Φωκεῦσι φλεγυᾶν λέγεσθαι. μῦθος δέ ἐστι ταρταρωθῆναι αὐτοὺς  ὑπ’ Ἀπόλλωνος Θηβαίοις ἐπιχειροῦντας. Λέγονται δὲ οὐ μόνον Φλεγύαι ἀπὸ  εὐθείας τῆς Φλεγύας, ὡς ὁ Μινύας, ἀλλὰ καὶ Φλέγυες ἀπὸ τοῦ Φλέγυς Φλέγυος,  ὡς νέκυος. Πολλῶν δὲ οὐσῶν Ἐφυρῶν, ὡς καὶ ἐν τῇ Βοιωτίᾳ καὶ ἐν τοῖς εἰς  τὴν Ὀδύσσειαν δηλοῦται, τῶν μὲν ἄλλων τὸ ἐθνικὸν Ἐφυραῖος λέγεται. ἔστι  δέ τις κώμη Αἰτωλικὴ Ἔφυρα, ἧς τὸ ἐθνικὸν Ἔφυρος, ὥς φησιν ὁ τὰ Ἐθνικὰ  γράψας, παρ’ ᾧ καὶ Φλεγύα εὕρηται πόλις Βοιωτίας ἀπὸ Φλεγύου, υἱοῦ Ἄρεος,           ἧς, φησίν, ὁ πολίτης Φλεγύας καὶ Φλεγυεὺς καὶ Φλεγύης καὶ Φλέγυς. φαίνεται  δὲ παρ’ αὐτῷ καὶ οὐ μόνον ἰσοσυλλάβως κλίνεσθαι Φλεγύας Φλεγύου, ἀλλὰ καὶ  περιττοσυλλάβως Φλεγύαντος. καὶ τοῦτο μὲν οὕτω. Μήποτε δέ, ὥσπερ ἐκ τοῦ  Κέρκυρα Κερκυραῖος γίνεται κατὰ ἀποκοπὴν Κέρκυρ Κέρκυρος, οὕτω καὶ  Ἔφυρα Ἐφυραῖος, ὅθεν Ἔφυρ Ἔφυρος, καὶ ἀπ’ αὐτοῦ κατὰ ἀναδρομὴν  γενικῆς εἰς εὐθεῖαν ὁ Ἔφυρος, οὗ πληθυντικὸν οἱ Ἔφυροι. Ὅτι δὲ ἦν καὶ  Ἐφύρη ἡ καὶ Κραννὼν λεγομένη, ἀφ’ ἧς οἱ ῥηθέντες Κραννώνιοι, ἡ ἱστορία  λέγει. ἐν ᾗ δύο μόνους ἀεὶ κόρακας εἶναί φασιν, οἳ ὅταν ἴσους αὑτοῖς ἐκνεοττεύσωσιν, ἀφιπτάμενοι οἴχονται. Ἐν δὲ τοῖς τοῦ Γεωγράφου δηλοῦται Ἐφύρους  μὲν λέγεσθαι τοὺς Κραννωνίους, Φλεγύας δὲ τοὺς Γυρτωνίους, οὕτω πρότερον  καλουμένους ἀπὸ Φλεγύου, ἀδελφοῦ Ἰξίονος. Γυρτῶνα δὲ πόλιν λέγει Μαγνῆτιν  πρὸς ταῖς τοῦ Πηνειοῦ ἐκβολαῖς. Ῥήτωρ δέ τις, κατὰ στοιχεῖον συντάξας  ἅπερ ἐπόνησε, λέγει καὶ ὅτι φλεγύας ξανθὸς ἀετός, κατὰ γλῶσσάν τινα, ὡς  ἔοικεν. Ἰστέον δὲ καὶ ὅτι ἐν τῷ εἰς Ἐφύρους ἢ Φλεγύας θωρήσσεσθον  ἄδηλον εἴτε κατ’ ἀλλήλων εἰσὶν οἱ τοιοῦτοι μάχιμοι εἴτε καὶ κατά τινων ἑτέρων  πλησιοχώρων αὐτοῖς. Ἰστέον δέ, ὡς καθ’ ὁμοιότητα τοῦ Ἐφύρη Ἔφυρος  φέρεται καὶ παρὰ τοῖς ἄρτι ἐκ τοῦ γέφυρα εἴτ’ οὖν Ἰωνικῶς γεφύρη Γέφυρος,  λόγῳ τοιούτῳ. Ἔχει καθιστοροῦσα ἡ τοῦ Πέλοπος νῆσος γυναῖκα ἐπιφανοῦς           ἀνδρὸς εἰς ἐννέα εὐθυβολήσασαν βρέφη καθ’ ἕνα τοκετόν. καὶ ἡ μὲν μήτηρ  πυθμενικῶς οἷον ὑπεξεῖλε δύο μόνα νεογνά, τὰ δὲ λοιπὰ εὐλαβηθεῖσα μὴ καὶ  τεκεῖν σκωφθείη, καθὰ καὶ ὗς θήλεια, ἐξέδοτο θεραπαίναις, εἴ πως ἔκ τινος  ἐγχωρίου γεφύρας καταρρίψασαι βυθίσαιεν εἰς παραρρέοντα ποταμόν. καὶ  οὕτω μὲν αὐτὴ πλοῦτον γένους ὑπέκλεπτε τῷ ἀνδρί, ὄντι ἐκδήμῳ. ὡς δὲ αἱ  μὲν ἀμφίπολοι ἀπῄεσαν διακονήσουσαι τῇ τῆς δεσποίνης ἀπανθρωπίᾳ, ὁ δὲ  ἀνὴρ εὐτυχῶς τοῖς βρέφεσιν ἐπανῄει καὶ πυθόμενος τὰ τοῦ φόρτου, ὡς ἔμαθε  τὴν φορτικὴν συγκυρίαν, ἀνεσώσατο τὰ νεογιλὰ καί, ὡς οἷον εἰπεῖν, ἀνελάβετο  ἐκ Κωκυτοῦ ἢ Ἀχέροντος ἢ Στυγός. καὶ ἀναδοὺς αὐτὰ τροφοῖς ἀγέλην τέκνων  περιεποιήσατο. καὶ ὡς περιεγένοντο ἕως καὶ εἰς αὔξην ἐκεῖνοι, Γέφυροι ἐπεκλήθησαν καί που περίεισιν αἱ ἐξ ἐκείνων διαδοχαὶ κηρύττουσαι τὸ θαυμάσιον.  εἰ γὰρ καὶ πενταδύμους οἶδε τὸ καθ’ ἡμᾶς γένος φύντας, ὧν εἷς καὶ εἰς ἀξίαν  προήχθη οὐκ ἄσημον, ἀλλὰ τὸ τῶν εἰρημένων Γεφύρων οὐκ ἔχει πλείω τεραστίαν  ὑπερβολήν.
urn:cts:greekLit:tlg4083.tlg001.hc:13.211|Τοῦ δὲ ἤϊσαν τὸ θέμα εἴω, ἐξ οὗ καὶ ὑπερσυντέλικος  ἠί̈ειν ἀντὶ τοῦ ἦλθον. ὥσπερ δὲ τὸ ἤϊσαν συναιρεθὲν γίνεται ᾖσαν, οὕτω καὶ  τὸ ἠί̈ειν ᾔειν σὺν προσγραφῇ τοῦ ἰῶτα. ἐν Ὀδυσσείᾳ δὲ καὶ παρατατικὸς  κεῖται μετὰ προσγραφῆς ὁμοίας ἐν τῷ ᾔομεν ἀνὰ δρυμά. ἔστι δὲ καὶ ἀόριστος  τοῦ ἐί̈ω ἤϊα. δῆλον δὲ ὡς καὶ τὸ ἐί̈ω συναιρεθὲν εἴω γίνεται, οὗ χρῆσις ἐν τῷ  ἐγκίκρα ὡς εἴω, ἤγουν κίρνα ὅπως πορευθῶ. τούτου δεύτερος ἀόριστος  ἐνεργητικὸς ἴον, οὗ μετοχὴ ἰών, ὡς λείβω ἔλιβον λιβών, λείπω ἔλιπον λιπών.
urn:cts:greekLit:tlg4083.tlg001.hc:13.212|Ὅτι κατὰ σχῆμα συντομίας ἐνταῦθα εἰς τρία διαιρεῖ τὸ πᾶν τοῦ  στρατοῦ λέγων πῇ μέμονας καταδῦναι ὅμιλον; ἢ ἐπὶ δεξιόφιν παντὸς στρατοῦ  ἢ ἀνὰ μέσσους ἢ ἐπ’ ἀριστερόφιν. Ἐντεῦθεν δὲ παρὰ τοῖς ὕστερον ἡ τοῦ στρατεύματος τάξις ἐκ τῶν δύο κεράτων καὶ τῆς μεσότητος σύγκειται. Ἀπερίεργα δὲ πάρισα τὸ δεξιόφιν καὶ τὸ ἀριστερόφιν, ὡς καὶ ἐν τοῖς ἑξῆς τὸ μακροῖσι           ξυστοῖσι καὶ νήεσσι θοῇσι καὶ πελέκεσσι νεήκεσσιν. Ἰστέον δὲ ὅτι πάνυ  κινδυνῶδες τὸ καὶ ἐν δεξιοῖς καὶ ἀνὰ μέσους καὶ ἐπ’ ἀριστερὰ ἐθέλειν ἐλθεῖν  τινα ἐπὶ συμμαχίᾳ, ὡς πανταχοῦ χρείας οὔσης.
urn:cts:greekLit:tlg4083.tlg001.hc:13.213|Διὸ καὶ ὁ ποιητὴς  ἐπισημαίνεται εἰπὼν ἐπεὶ οὔ ποθι ἔλπομαι οὕτω δεύεσθαι πολέμου καρηκομόωντας Ἀχαιούς, ὅ ἐστιν οὐδαμοῦ οἶμαι ἀπολεμήτους εἶναι. Τοῦτο δὲ  ἀφελῶς καὶ γλυκέως εἴρηται. τίς γὰρ ἂν ἄλλως πολέμου δεύοιτο ἐθέλων κακὸν  τοιοῦτον, ὅπερ οὐδεὶς ἂν ἐθέλοι. Λέγει οὖν, ὡς πανταχόθεν οἱ Ἀχαιοὶ πολεμούμενοι ἀνενδεῶς ἔχουσι τοῦ πολεμεῖσθαι, οὐδαμοῦ ἀκινδύνως ἔχοντες.
urn:cts:greekLit:tlg4083.tlg001.hc:13.214|Ἐνταῦθα δὲ κεῖται καὶ Δευκαλίδης συγκοπὲν ἐκ τοῦ Δευκαλιωνίδης. Δευκαλίωνος γάρ, οὐ μὴν Δευκάλου, υἱὸς ὁ Ἰδομενεύς.
urn:cts:greekLit:tlg4083.tlg001.hc:13.215|Ὅτι Τεῦκρος  ἄριστος Ἀχαιῶν ἦν τοξοσύνῃ, ἀγαθὸς δὲ καὶ ἐν σταδίῃ ὑσμίνῃ. καὶ ὅρα τὴν  παρίσωσιν τοῦ τοξοσύνη καὶ ὑσμίνη, πρέπουσαν ἐγκωμιαστικῷ εἴδει. Δῆλον  δὲ ὡς ἄριστος ὁ Τεῦκρος ἦν Ἀχαιῶν τοξότης τῶν νῦν ὄντων ἐν Τροίᾳ. ἄλλως  γὰρ ὁ ἀπόδημος Φιλοκτήτης πάντων ὑπερέχει τῇ τοξείᾳ. Τὸ δὲ τοξοσύνη  ὁμοίως τῷ μαντοσύνη καὶ τοῖς τοιούτοις ἐσχημάτισται. Σημείωσαι δὲ τὸ  ἀγαθὸς δὲ καὶ ἐν σταδίῃ ὑσμίνῃ. τοξοτῶν μὲν γὰρ ἄριστος, οὐ μὴν καὶ  σταδαίων μαχητῶν, ἀγαθὸς δὲ ἄλλως καὶ ἐν τῇ τοιαύτῃ μάχῃ. ἐν μέσαις δὲ  ἄρτι ναυσὶν ἀμύνει ὁ Τεῦκρος ἅμα τοῖς δυσὶν Αἴασιν.
urn:cts:greekLit:tlg4083.tlg001.hc:13.216|Ὅτι καὶ ἐνταῦθα κεῖται τὸ ἄδην ἀντὶ τοῦ δαψιλῶς δι’ ἑνὸς δ καὶ συστολῆς τοῦ α . Φησὶ  γὰρ οἵ μιν ἄδην ἐλόωσιν, ἤγουν δαψιλῶς καὶ εἰς κόρον οἱ Αἴαντες   καὶ Τεῦκρος διώξουσι καὶ ἐσσύμενον πολέμοιο Ἕκτορα, καὶ εἰ μάλα καρτερός  ἐστι. Ταῦτα δέ, ὡς καὶ πολλὰ τῶν ἐφεξῆς, εἰς ἄνδρα παρῳδηθήσονται  ἀριστέα. κεῖται δέ τις ἐν Ὀδυσσείᾳ ὁμοία ἔννοια ἐν τῷ ἄδην ἐλάαν κακότητος.
urn:cts:greekLit:tlg4083.tlg001.hc:13.217|Τοὺς δὲ ῥηθέντας ἥρωας ἐπὶ πλέον ἐξαίρων ὁ ποιητὴς μετὰ  τὸ εἰπεῖν ὡς ἀπελάσουσιν ἐκεῖνοι τὸν Ἕκτορα, καὶ εἰ μάλα καρτερός ἐστιν,  ἐπάγει ἀσυνδέτως οὕτω διὰ τοῦ Ἰδομενέως, ὃς ἐπ’ ἀριστερὰ τῶν νηῶν ἐν  τοῖς ἑξῆς ἀμυνεῖ, αἰπύ οἱ ἐσσεῖται μάλα περ μεμαῶτι μάχεσθαι κείνων  νικήσαντι μένος καὶ χεῖρας ἀάπτους νῆας ἐνιπρῆσαι, ὅτε μὴ αὐτός γε Κρονίων  ἐμβάλῃ αἰθόμενον δαλὸν νήεσσι θοῇσιν.
urn:cts:greekLit:tlg4083.tlg001.hc:13.218|Εἶτα ὑπερτιθεὶς τὸν  μέγαν Αἴαντα συγκριτικῶς καὶ ἀξιωματικῶς ἐπάγει ἀνδρὶ δέ κ’ οὐκ εἴξειε  μέγας Τελαμώνιος Αἴας, ὃς θνητός τ’ εἴη καὶ ἔδοι Δημήτερος ἀκτὴν χαλκῷ τε  ῥηκτὸς μεγάλοισί τε χερμαδίοισιν.
urn:cts:greekLit:tlg4083.tlg001.hc:13.219|Ἐφ’ οἷς καὶ ὡρισμένην ἐπιφέρων σύγκρισιν λέγει οὐδ’ ἂν Ἀχιλλῆϊ ῥηξήνορι χωρήσειεν ἔν γ’ αὐτοσχεδίῃ,           ποσὶ δ’ οὔ πως ἔστιν ἐρίζειν. Καὶ σημείωσαι ὅτι διὰ τοῦτο πλεοναζόντως  τε καὶ διαφερόντως ποδώκη καὶ ποδάρκη καὶ πόδας ταχὺν καὶ ὠκὺν ὁ ποιητὴς  πολλαχοῦ τὸν Ἀχιλλέα καλεῖ ὡς καὶ ἐν πολέμῳ διώκτην ποδωκέστατον, καθὰ  καὶ ἐν τοῖς ἑξῆς δηλωθήσεται. Ὡς δὲ ἀρετῆς εἶδος τῆς κατὰ σῶμα καὶ τὸ  ποδῶκες, οὐκ ἄδηλόν ἐστι. καὶ οἱ Βορεάδαι γοῦν, Ζήτης καὶ Κάλαϊς, δι’ αὐτὸ  πτερωτοὶ πλάττονται. οὕτω δὲ καὶ ὁ Περσεὺς τὰ κάτω ἀρβυλόπτερος οὖν  εἴρηται. Ὅρα δὲ καὶ ὅτι πάλιν ἐπιτηδείως μνήμην τοῦ Ἀχιλλέως παρεισωδίασε,  καὶ ὅτι οὐχ’ ὑπερέθηκε τοῦ Ἀχιλλέως τὸν μέγαν Αἴαντα, εἰς ἶσον δέ πως  ἀμφοτέρους ἤγαγεν, οὐκ εἰπών, ὅτι νικήσειεν ἂν καὶ ἐν αὐτοσχεδίῃ μάχῃ  τὸν Ἀχιλλέα, ἀλλ’ ὅτι οὐκ ἂν ἐκείνῳ χωρήσειεν, ἤγουν ἐκχωρήσειε, καὶ ὡς  ἐπὶ Αἴαντος ἀνωτέρω εἶπεν εἴξειεν, ἀλλὰ τὸ ἐκείνου βίαιον μόνος ὑπομενεῖ.  Ἀληθὴς δὲ ὁ τοῦ Αἴαντος ἔπαινος ὑπὸ τοῦ τοιούτου ἀνδρὸς ἐν καιρῷ τοιούτῳ  ἀπαθῶς λεγόμενος. Λέγει δὲ ταῦτα περὶ τοῦ Αἴαντος ὁ ποιητὴς ἐθέλων συστῆσαι  αὐτὸν καὶ ἐπὶ μᾶλλον ἄρτι ἐγγράψαι τῇ τοῦ ἀκροατοῦ ψυχῇ ὡς ἐν τοῖς ἑξῆς  μόνον τῶν ἄλλων Ἀχαιῶν τὴν ναυμαχίαν ἀρτύσοντα καὶ ταῖς Τρωϊκαῖς ἐμβολαῖς ἐξαρκέσοντα.
urn:cts:greekLit:tlg4083.tlg001.hc:13.220|Ὅρα δὲ ὅτι ἐν τῷ οἵ μιν ἄδην ἐλόωσι προτάξας  ὡς ἐν σχεδιασμῷ τὴν μιν ἀντωνυμίαν εἶτα διορθωτικῶς ἐπήγαγε τὸ Ἕκτορα.  καὶ ἔστι καὶ τὸ τοιοῦτον σχῆμα καινόν.
urn:cts:greekLit:tlg4083.tlg001.hc:13.221|Ἰστέον δὲ καὶ ὅτι ὁ μάλα  καρτερὸς κρείττων ἐστὶ τοῦ ἁπλῶς μεμαῶτος μάχεσθαι, καὶ ὅτι ἄμφω ταῦτα  πάνυ γοργῶς ἐπιμαρτύρεται τοῖς Αἴασιν ἐν τῷ κείνων μένος καὶ χεῖρας  ἀάπτους, καὶ ὅτι τεχνικῶς ἄμφω τοὺς Αἴαντας ὕπερθεν τοῦ Ἕκτορος θέμενος  ἐν τῇ πρὸς Ἀχιλλέα συγκρίσει οὐκ ἀμφοτέρους ἀλλὰ μόνον τὸν μείζονα ἐσέμνυνεν Αἴαντα.
urn:cts:greekLit:tlg4083.tlg001.hc:13.222|Τὸ δὲ ὅτε μὴ αὐτός γε Κρονίων, καθὰ καὶ τὸ ὅτι μὴ  αὐτός γε ἀρχαϊκά εἰσι, λαμβανόμενα ἀντὶ τοῦ εἰ μὴ αὐτός γε. Ὁ δὲ Κρονίων  καὶ ἐνταῦθα διὰ μέτρον ἐκτείνει τὴν παραλήγουσαν.
urn:cts:greekLit:tlg4083.tlg001.hc:13.223|Ὁ δὲ αἰθόμενος  δαλὸς πρὸς διαστολὴν κεῖται νοουμένου πυρός, ὃ καὶ παρ’ Ἡσιόδῳ κεῖται ἐν  τῷ εὕει ἄτερ δαλοῦ.
urn:cts:greekLit:tlg4083.tlg001.hc:13.224|Δήμητρος δὲ ἀκτὴν τὴν ἀπὸ σίτου καὶ τῶν  σιτωδῶν λέγει τροφήν, ὡς καὶ ἀλλαχοῦ δηλοῦται. καὶ γίνεται ἀπὸ τοῦ ἄγω,  ἤτοι κλῶ καὶ συντρίβω, μυλήφατος γὰρ σῖτος χρήσιμος εἰς τροφήν, ἵνα ᾖ ἀκτὴ  Δήμητρος τὸ κλάσμα τοῦ ἄρτου, ἢ ἀπὸ τοῦ ἄγω, τὸ φέρω, ὃν ἡ Δημήτηρ ἄγει.           μάλιστα δὲ κατὰ τοὺς παλαιοὺς ἀπὸ τοῦ ἄγω, τὸ προάγω καὶ προτιμῶ, ἡ προαχθεῖσα καὶ προτιμηθεῖσα τῶν ἄλλων. Λείπει δὲ ἐνταῦθα τὸ δωρεάν, ὡς ἂν  εἴη τὸ πλῆρες τοῦ λόγου Δημήτερος ἀκτὴν δωρεάν, ὡς καὶ ἐν τῷ ξυστόν λείπει  τὸ δόρυ καὶ ἐν τῷ διπλόη συννοεῖται ἡ χλαῖνα καὶ ἐν τῷ ἔν γ’ αὐτοσταδίῃ  λείπει ἡ μάχη, ὡς δηλοῖ τὸ ἐν σταδίῃ ὑσμίνῃ. πλῆρες ὂν αὐτό. καὶ ὁ ἑανὸς  δὲ ἔχει τὸν πέπλον ἐλλείποντα. οὕτω δὲ καὶ ἐν τῇ Ἀττικῇ Ποικίλῃ ἐλλείπει ἡ  στοά, καὶ ἐν τῷ βροτός λείπει τὸ ἀνήρ, καὶ ἐν τῷ χείμαρρος λείπει τὸ ποταμός.  ἄλλοι δὲ ἀρσενικῶς λέγουσι τὸν ἀκτήν. Τινὲς δὲ ἀκτήν φασι τὸ οἱονεὶ ἐξέχον  τῶν ἄλλων σπορίμων ἐκ μεταφορᾶς τῆς θαλαττίας ἀκτῆς, ἥτις ἐξέχει τοῦ  ὕδατος. Ἰστέον δὲ καὶ ὅτι ἤρκει καὶ μόνον τὸ ὃς θνητὸς εἴη, τὸ δὲ καὶ ἔδοι  Δημήτερος ἀκτήν ἀφελῶς ἐκ περισσοῦ πρόσκειται.
urn:cts:greekLit:tlg4083.tlg001.hc:13.225|Τὸ μέντοι  χαλκῷ ῥηκτὸς καὶ χερμαδίοις οὐ περιττῶς κεῖται, ἀλλ’ ὡς τοῦ μακροῦ  χρόνου ἐνέγκοντος καὶ τοιοῦτον ἄνθρωπον, ὁποῖος ᾄδεται ὁ Καινεύς, ὡς ἐν  τῇ αʹ ῥαψῳδίᾳ γέγραπται. Τοιοῦτος δὲ καὶ παρά γε τοῖς μεθ’ Ὅμηρον καὶ ὁ  μέγας Αἴας, ἄτρωτος λεγόμενος τἆλλα, δίχα γε τῆς πλευρᾶς, ὡς καὶ ὁ Λυκόφρων  ἱστορεῖ.
urn:cts:greekLit:tlg4083.tlg001.hc:13.226|Τὸ δὲ καὶ ἔδοι παρασήμως ἐσχημάτισται. ἦν γὰρ τὸ  κοινότερον εἰπεῖν καὶ ἔδων Δημήτερος ἀκτήν.
urn:cts:greekLit:tlg4083.tlg001.hc:13.227|Ὅτι τὸ ἐπ’ ἀριστερὰ  ἔχε στρατοῦ χρήσιμον εἰς τὸ δαιμονίη, τί μοι ἐπέχεισ; κἀνταῦθα γὰρ τὸ  ἐπ’ ἀριστερὰ ἔχειν, ὅ ἐστιν ἐλαύνειν, κατ’ ἐκεῖνο εἴρηται.
urn:cts:greekLit:tlg4083.tlg001.hc:13.228|Ὅτι τὸ  εἴδομεν ἠέ τῳ εὖχος ὀρέξομεν ἠέ τις ἡμῖν θάρρος μὲν ἔχει τοῦ εἰπόντος  Ἰδομενέως, δηλοῖ δὲ τὸ ἢ βλάψομέν τινα πολεμοῦντες ἢ βλαβησόμεθα,  γοργότερον δὲ εἰπεῖν, ἢ νικήσομεν ἢ νικηθῶμεν. Ἀσύνηθες δὲ τοῖς μεθ’ Ὅμηρον  τὸ ῥηθὲν εἴδομεν. ἐνεστὼς γάρ ἐστι δύσχρηστος ἀντὶ τοῦ αὐθυποτάκτου δευτέρου  ἀορίστου ἐνεργητικοῦ.
urn:cts:greekLit:tlg4083.tlg001.hc:13.229|Ὅτι παραβολῇ μυθικῇ καὶ ἐνταῦθα, ὡς  καὶ πρὸ ὀλίγων, ἐπὶ Μηριόνου χρησάμενος, γοργοτάτῃ μέντοι, τῇ ἀτάλαντος  Ἄρηϊ ἐπήγαγεν εὐθὺς ἐπὶ Ἰδομενέως αἰσθητὴν τὸ φλογὶ ἴκελος. ὃ καὶ  ἐπὶ Ἕκτορος ἀλλαχοῦ κεῖται. ἐν τῇ βʹ δὲ ἐπὶ τοῦ βασιλέως ἄμφω ἐποίησε,  θεοῖς τε νοητῶς εἰκάσας καὶ αἰσθητῶς βοὶ̈ ἐκεῖνον.
urn:cts:greekLit:tlg4083.tlg001.hc:13.230|Ὅρα δὲ καί,  ὡς τὸν Ἰδομενέα φλογὶ ἴκελον ἀλκὴν εἰπὼν ἐπάγει τὸ σὺν ἔντεσι δαιδαλέοισιν, ὑποδηλῶν ἐκ τῶν ὅπλων εἶναι τὸ φλογερὸν τῷ ἥρωϊ, καθά που καὶ τῷ  Διομήδει, φαεινῶν, ὡς εἰκός, ὄντων.
urn:cts:greekLit:tlg4083.tlg001.hc:13.231|Ὅτι τὸ κέλω, ἤγουν κελεύω,  συγκοπὲν εἰς τὸ κλῶ, οὐκ ἔμεινεν οὕτω, ἵνα μὴ συνεμπίπτῃ θέματι, ἐξ οὗ  γίνεται τὸ κλᾶν, ὡς τὸ ἔωθεν ἐνικλᾶν, ὅττι νοήσω, ἀναδιπλασιασθὲν δὲ  γέγονε κέκλω, οὗ μυρία χρῆσις. ὅθεν καὶ τὸ κεκλόμενοι καθ’ ὅμιλον ἐπ’ αὐτῷ  πάντες ἔβησαν. ἔνθα ὅρα τὸ ἐπ’ αὐτῷ, ἤγουν κατ’ αὐτοῦ, τοῦ Ἰδομενέως  δηλαδή.
urn:cts:greekLit:tlg4083.tlg001.hc:13.232|Ὅτι τῶν μαχομένων πρὸ τῶν νηῶν ὁμὸν ἵστατο νεῖκος  ἐπὶ πρύμνῃσι νέεσσι, τουτέστιν ὁμοῦ ποιοῦν εἶναι αὐτούς.
urn:cts:greekLit:tlg4083.tlg001.hc:13.233|Ἐπεὶ  δὲ ὑποδύσκολος ἡ λέξις, ἐπάγει παραβολὴν εὐθὺς ἐπὶ σαφηνείᾳ ὡς δ’ ὅθ'  ὑπὸ λιγέων ἀνέμων σπέρχωσιν, ὅ ἐστι κατεπείγουσιν, ἄελλαι ἤματι τῷ,  ὅτε τε πλείστη κόνις ἀμφὶ κελεύθους, οἵ τ’ ἄμυδις κονίης μεγάλην ἱστᾶσιν  ὁμίχλην, ὣς ἄρα τῶν ὁμόσ’ ἦλθε μάχη. διὸ καὶ νεῖκος ὁμὸν ἔφη τὸ τοιοῦτον.  Δηλοῖ δὲ διὰ τῆς παραβολῆς τὸ συμπεφυρμένον τοῦ πολέμου καὶ τήν, ὡς  αὐτός φησιν, ὁμόσε ἐλθοῦσαν μάχην καὶ τὸ πάντας ἔρχεσθαι ἄμυδις, ὡς μετ'  ὀλίγα ἐρεῖ, ἤγουν ὁμοῦ συνέρχεσθαι καὶ ἀναμὶξ γίνεσθαι τὰ τοῦ στρατοπέδου  ἄκρα, ὅπερ καὶ ἐπιμὶξ κτείνεσθαι λέγει ἀλλαχοῦ. Ἰστέον δὲ ὅτι δύναται  τρόπον ἄλλον τὸ ὁμὸν νεῖκος ὅμοιον εἶναι τῷ ἴση μάχη, ὅπερ ἑτέρωθι ὁ  ποιητὴς εἶπεν ἐν τῷ ἴσας ὑσμίνῃ κεφαλὰς ἔχον. Ὅρα δὲ καὶ ὅτι τὰς μὲν  ἀέλλας ὡς οἷά τι πρόσωπον εἴληφε, τοὺς δὲ θερινοὺς ἀνέμους καθά τι ὄργανον,  ὑφ’ οὗ αἱ ἄελλαι σπέρχουσι τὰ κινούμενα, κόνιν τυχὸν ταῦτα ἢ ἀκάνθας ἢ  θάμνους ἤ τι τοιοῦτον. διχῶς δὲ ἐνταῦθα τὸ αὐτό, καὶ κόνις καὶ κονίη.
urn:cts:greekLit:tlg4083.tlg001.hc:13.234|Ὅτι δὲ ἡ μὲν τοιαύτη κόνις διὰ καθαροῦ τοῦ οσ κλίνεται, οἷον κόνιος δεδραγμένος, ἡ δὲ περὶ τὰς τρίχας τῆς κεφαλῆς ἡ φθειροποιὸς διὰ τοῦ δ κόνις κόνιδος,  δηλοῦσι τὸ μὲν Ἴωνες καὶ Ἀττικοί, τὸ δὲ Ἀριστοτέλης ἐκ τῆς τῶν φθειρῶν  ὀχείας γίνεσθαι τὰς κόνιδας λέγων ἐν τῇ Περὶ ζῴων ἱστορίᾳ.
urn:cts:greekLit:tlg4083.tlg001.hc:13.235|Σημείωσαι δὲ καὶ ὅτι ἀλλαχοῦ παραβολικῶς ὁμίχλῃ βαθείᾳ τὴν πολλὴν εἰκάσας  κόνιν, νῦν θαρρῶν κονίης ὁμίχλην φησίν, ὡς τὸ τῆς τροπῆς σκληρὸν ἤδη  προθεραπεύσας ἐν ἐκείνῃ τῇ παραβολῇ. Τὸ δὲ ἱστᾶσιν ὁμίχλην καιριώτερον  τοῦ ἐγείρουσιν. Ἀκόλουθον δὲ τῷ ἱστᾶσι καὶ τὸ μεγάλην, ἵνα λέγῃ ὅτι οὐ  μόνον πλατεῖαν, ἀλλὰ καὶ ὑψηλὴν ἀνιστῶσι κόνιν.
urn:cts:greekLit:tlg4083.tlg001.hc:13.236|Ὅρα δὲ καὶ           ὅτι ἐκ τοῦ ὁμόσε ἦλθεν ἡ μάχη λαβόντες ἀρχὴν οἱ Ἀττικοὶ ἐπὶ παρασκευῆς  πολεμικῆς ἢ καὶ ἄλλης ἐναντιωματικῆς τὸ ὁμόσε τιθέασι, λέγοντες: ὁμόσε  ἦλθεν ὁ δεῖνα τῷ δεῖνι, τουτέστιν ἀντικατέστη ὡς εἰς πόλεμον, καὶ  ὁμόσε ἦλθε τοῖς λόγοις ἢ ταῖς ἀντιλογίαις.
urn:cts:greekLit:tlg4083.tlg001.hc:13.237|Σκοπητέον δὲ ἐν τῷ  ὁμὸν ἵστατο νεῖκος, καὶ ὁμόσε ἦλθεν ἡ μάχη μήποτε ὁπηνίκα ὁ ποιητὴς  ὁμοίϊον λέγει τὸν πόλεμον, ἐντεῦθεν καὶ ἐκεῖνο τὸ ὅμοιον εἴληπται, ὡς ὁμοίου  λεγομένου πολέμου, ὅτε συναναμιγῶσιν ἀλλήλοις οἱ ἀντίμαχοι. Ὅρα δὲ λέξεων  συστοιχίαν ἐν τῷ ὁμὸν νεῖκος καὶ ἄμυδις ἱστᾶσι καὶ ὁμόσε ἦλθε μάχη. δὶς δὲ  κεῖται τὸ ἄμυδις.
urn:cts:greekLit:tlg4083.tlg001.hc:13.238|Ἐν τούτοις δὲ καὶ ἐκφράζων ὁ ποιητὴς ἑτοιμασίαν πολεμικήν φησιν ἔφριξε δὲ μάχη φθισίμβροτος ἐγχείῃσι μακρῇς,  ἃς εἶχον ταμεσίχροας: ὄσσε δ’ ἄμερδεν αὐγὴ χαλκείη κορύθων ἀπὸ λαμπομενάων θωρήκων τε νεοσμήκτων σακέων τε φαεινῶν ἐρχομένων ἄμυδις: μάλα  κεν θρασυκάρδιος εἴη, ὃς τότε γηθήσειεν ἰδὼν πόνον, οὐδ’ ἀκάχοιτο. Καὶ  συλλογιστέον ὡς, ἐὰν ὁ ἰδὼν ἀκάχοιτο, τί ἂν δρῴη ὁ καὶ πολεμῶν; ἐννοητέον  δὲ αὖθις καὶ ὡς θρασυκάρδιοι ὁ Ἰδομενεὺς καὶ ὁ Δηί̈φοβος, οἳ μετ’ ὀλίγα ἐν  καιρῷ τοιούτῳ σαρκάζοντες ἀστεί̈ζονται.
urn:cts:greekLit:tlg4083.tlg001.hc:13.239|Φρίσσειν δὲ καὶ νῦν τὸ  μετὰ πυκνώσεως ὀρθοῦσθαι, ὃ πάσχουσιν ἐν παρατάξει μὲν πολέμου τὰ δόρατα,  ἐν δὲ ληί̈ῳ στάχυες, ἐν δὲ σώματι τρίχες. ὧν ἐστι καὶ ἡ τοῦ κάπρου λοφιά.  φρίσσει γὰρ καὶ ὁ κάπρος τῇ λοφιᾷ, ὡς ἀκάνθαις ἐχῖνος καὶ λέων χαίτῃ καὶ  θάλασσα κύμασιν. Ὅρα δὲ ὡς καὶ τὴν τοῦ φρίσσειν λέξιν ἐνταῦθα ἐπὶ τῆς  μάχης ὡς ἐπί τινος σώματος ἀνεπεξέργαστον τέθεικεν οἷα φθάσας ἐν ἄλλοις  διὰ παραβολῆς ἑρμηνεῦσαι τί ποτε ἡ λέξις τοῦ φρίσσειν βούλεται. Ἰστέον δὲ  καὶ ὡς, εἰ μὴ προσέκειτο τὸ ἐγχείῃσιν, οὐκ ἂν ἦν μὴ μέμψασθαι τῆς ἀσαφείας  τὸν ποιητήν, αὐτὸ μόνον τὸ φρίσσειν ἐπὶ μάχης θέμενον.
urn:cts:greekLit:tlg4083.tlg001.hc:13.240|Ἀμέρδειν  δὲ τὸ ἀμαυροῦν καὶ ἀποστερεῖν τοῦ μέρδειν, ὅ ἐστι τοῦ βλέπειν. οὗ τὸ ἐναντίον            ζμέρδειν διὰ τοῦ ζ παρὰ τοῖς ἀρχαίοις, ὅ ἐστιν ἄγαν βλέπειν ἐν τῷ μερίζειν  τὰς ὀπτικὰς ἀκτῖνας. ὅθεν σμερδνόν κυρίως τὸ τῇ ὄψει καταπληκτικόν. Ὅτι  δὲ οὐ μόνον τὸ σμέρδειν, ἀλλὰ καὶ ἕτεραι πολλαὶ λέξεις διὰ τοῦ ἐν ἀρχῇ προεφέροντο ζ , καὶ ὡς ἐκ τοῦ ζα ἐπιτατικοῦ μορίου τὸ τοιοῦτον ζ δοκεῖ εἶναι ἐν  τῷ σμικρόν καὶ ἐν τῷ σμέρδειν καὶ ἐν τῷ σμερδνῷ, καὶ ὡς ἐκ τοῦ μερίζω  γίνεται, ἀλλαχοῦ ἱκανῶς δεδήλωται. Σημείωσαι δὲ ὅτι τοῦ ὄσσε δ’ ἄμερδεν  αὐγὴ χαλκείη συνέστραπται σφιγκτῶς ἡ ἔννοια ἐν τῷ νῶροψ χαλκός.  πάντως γὰρ νῶροψ χαλκός, οὗ ἡ αὐγὴ ἀμέρδει ὄσσε, ὡς ἀποστερεῖν τοῦ  ὁρᾶν, ἐξ οὗ ὁ νῶροψ γίνεται.
urn:cts:greekLit:tlg4083.tlg001.hc:13.241|Τὸ δὲ αὐγὴ χαλκείη τολμηρόν φασιν  ἐνταῦθα εἶναι οἱ παλαιοί. οὐ γὰρ παραβολικῶς εἶπεν, ὡς ἐν ἄλλοις χαλκὸς  ἐλάμπετο ἴκελος αὐγῇ πυρός ἤ τι τοιοῦτον, ἀλλὰ μονονουχὶ ἐφλόγωσε τὰ  ὅπλα, ἡλίου ἤ τινα τοιαύτην λαμπηδόνα προσπλάττων αὐτοῖς. Ἐπαινεῖται  δὲ καὶ ἡ φράσις ἐνταῦθα, ποικίλως φράζοντος τοῦ ποιητοῦ τὴν κατ’ εἶδος  διαφορὰν τῶν ὅπλων ἐν τῷ τὰ μὲν λαμπόμενα φάναι, τὰ δὲ νεόσμηκτα, τὰ δὲ  φαεινά, ἐξ ὧν πάντων πολλὴ ἡ αὐγή. ἐν οἷς διδάσκει καὶ λαμπηδόνος ὅπλων  ἐπιμελεῖσθαι τοὺς στρατιώτας.
urn:cts:greekLit:tlg4083.tlg001.hc:13.242|Τὸ δὲ ἐρχομένων ἀρσενικοῦ γένους  ἐστί, λεχθὲν περὶ τῶν πολεμούντων, εἰ καὶ ἡ συνθήκη τῆς φράσεως εἰς οὐδέτερον  φαντάζει αὐτό.
urn:cts:greekLit:tlg4083.tlg001.hc:13.243|Τὸ δὲ οὐδ’ ἀκάχοιτο ἀσφαλῶς εἴρηται. οὐ γὰρ  ἀρκεῖ πρὸς φρίκην μόνον τὸ μὴ γηθῆσαι, εἰ μή τις καὶ ἀκάχοιτο, ὥστε καὶ  ἐν τῷ οὐδ’ ἄρα τώ γε ἰδών γήθησεν Ἀχιλλεύς οὐκ ἀρκεῖ μόνον τὸ οὐκ ἐγήθησεν  εἰς παράστασιν σαφῆ τοῦ ἀλλ’ ἐλυπήθη. Οὐκ ἀργὸν δ’ ἐν τούτοις οὐδὲ τὸ  ἰδών. ὁ γὰρ τοιοῦτος, ἤγουν ὁ ἰδών, ἀκάχοιτο ἂν ἐπὶ τοῖς τότε οὕτω φοβεροῖς.  τὸ γὰρ ἐν τοῖς τοιούτοις ἄλγιστον κατὰ τὴν Τραγῳδίαν ἡ ὄψις ἐστίν, ὡς καὶ  ἐν τοῖς χαρτοῖς ἔμπαλιν ἡ αὐτή ἐστι τὸ ἥδιστον. ὁ μέντοι ἀκροατὴς τοῦ Ὁμήρου            θαυμάσοι ἂν μόνον ἐπὶ τοῖς ἄρτι ἱστορουμένοις, οὐ μὴν καὶ πάνυ λυπηθείη  ἄν, τὸ δ’ ἀκριβὲς εἰπεῖν, καὶ γηθήσοι ἂν τῇ Ὁμηρικῇ φράσει ἀγαλλιώμενος.
urn:cts:greekLit:tlg4083.tlg001.hc:13.244|Ὅτι τὸ ἀμφὶς φρονεῖν ἐναντίον ἐστὶ τῷ ὁμὰ φρονεῖν, ὅπερ συνθέτως ὁμοφρονεῖν λέγεται καὶ τὸ ἐξ αὐτοῦ ὄνομα ἐν Ὀδυσσείᾳ ὁμοφροσύνη.  ἔτι τὸ ἀμφὶς φρονεῖν ὅμοιόν ἐστι τῇ παρὰ τοῖς παλαιοῖς διθυμίᾳ, ὅ ἐστι  διχοστασίᾳ, καὶ, ὡς εἰπεῖν, διψυχίᾳ. τοῦτο δὲ ἀνάπαλιν ἔχει πρὸς τὸ ἕνα  θυμὸν ἔχοντες. τὸ δὲ ἀμφὶς φρονέειν ἀλλαχοῦ ἀμφὶς φράζεσθαι ἔφη.
urn:cts:greekLit:tlg4083.tlg001.hc:13.245|Ἑρμηνεύων δ’ ἐνταῦθα ὁ ποιητὴς τὴν ῥηθεῖσαν λέξιν φησί: τὼ δ’ ἀμφὶς φρονέοντε ἦσαν, Ζεὺς μὲν διὰ κῦδος Ἀχιλλέως Τρωσὶ βουλόμενος νίκην, κατὰ τὸ  Διὸς δ’ ἐτελείετο βουλή, Ποσειδῶν δέ, ὀροθύνων Ἀργείους.
urn:cts:greekLit:tlg4083.tlg001.hc:13.246|Κεῖται  δ’ ἐνταῦθα καὶ τὸ τετεύχατον ὁ Ζεὺς καὶ ὁ Ποσειδῶν ἄλγεα λυγρά, πρὸς  ὁμοιότητα τοῦ αὐτοὺς δ’ ἑλώρια τεῦχε.
urn:cts:greekLit:tlg4083.tlg001.hc:13.247|Ὅτι καὶ ἐνταῦθα  Ὅμηρος προαναφωνεῖ πρὸς παραμυθίαν φιλέλληνος ἀκροατοῦ, λέγων, ὡς οὐ  πάμπαν Ζεὺς ἤθελε λαὸν ὀλέσθαι Ἀχαϊκὸν Ἰλιόθι πρό, ἀλλὰ Θέτιν κύδαινε καὶ  υἱέα κρατερόθυμον, οὗ πάλιν δὶς ἐνταῦθα τὴν μνήμην τῷ ἀκροατῇ δεξιῶς  ἀνήγειρεν. Ἔνθα ὅρα καὶ ὅτι ὡς ἐν σχεδιασμῷ ἀνωτέρω εἰπὼν κυδαίνων  Ἀχιλλῆα πόδας ὠκύν, ὑποκαταβὰς ἔφη διορθωτικῶς Θέτιν κύδαινε καὶ  υἱέα κρατερόθυμον, προθεὶς τὴν Θέτιν, δι’ ἣν καὶ Ἀχιλλεὺς κυδαίνεται.  Ἰστέον δὲ ὅτι κοινότερον μὲν οἱ ὕστερον ὡς ἀπὸ τῆς Ἀχαί̈ας Ἀχαϊκὸν λέγουσιν,  οἱ δὲ παλαιοὶ ῥήτορες Ἀχαιϊκόν φασι δεῖν γράφειν διὰ τῶν δύο ι , ὡς καὶ  ἀρχαιϊκόν, φασί, καὶ γενναιϊκὸν καὶ δικαιϊκόν.
urn:cts:greekLit:tlg4083.tlg001.hc:13.248|Ὅτι οὐδ’ ἐνταῦθα  στοιβὴ μάτην οὕτω κεῖται προθέσεων ἐν τῷ Ποσειδῶν Ἀργείους ὀρόθυνε  μετελθὼν λάθρῃ ὑπεξαναδὺς πολιῆς ἁλός, ἀλλ’ ἐν τῷ ὑπεξαναδύς ἡ μὲν ὑπο πρόθεσις ἢ τὸ κρύφα δηλοῖ ἢ τὸ ὑποκάτω, ἡ δὲ ἐξ τὸ ἐκτὸς τοῦ ὕδατος,  ἡ δὲ ἀνα τὸ ἄνω γενέσθαι καὶ παντελῶς ἀπηλλάχθαι τοῦ ὑγροῦ, γενόμενον  πρὸς τῇ γῇ τῇ ὑπερκειμένῃ τῆς θαλάσσης. Ἰστέον δὲ ὅτι ἐνταῦθα χρὴ νοῆσαι            κατὰ τὸ σιωπώμενον ὡς ἔδυ κατὰ θαλάσσης ὁ Ποσειδῶν ἐρεθίσας πρὸ ὀλίγων  τοὺς Ἀχαιοὺς εἰς μάχην, νῦν δὲ αὖθις ὑπεξανέδυ.
urn:cts:greekLit:tlg4083.tlg001.hc:13.249|Ὅτι τὸ ἤχθετο  γὰρ Τρωσὶ δαμναμένους ὁμοίως ἐσχημάτισται τῷ τίς ἂν τάδε γηθήσειε,  περὶ οὗ ἀλλαχοῦ δηλοῦται. λείπει γὰρ ἐν ἀμφοῖν ἢ τὸ βλέπων ἢ ἡ δια πρόθεσις.  περὶ Ποσειδῶνος δὲ ὁ λόγος τῷ ποιητῇ ὡς δυσανασχετοῦντος, ἐφ’ οἷς κακῶς  οἱ Ἀργεῖοι πρὸς Διὸς ἔπασχον.
urn:cts:greekLit:tlg4083.tlg001.hc:13.250|Ὅτι πολλαχοῦ καὶ ἐν τοῖς μύθοις  παιδευτικὸς ὢν Ὅμηρος καὶ νῦν ὁμοίως ποιεῖ. Φησὶ γὰρ οὕτω ἦ μὰν ἀμφοτέροισιν ὁμὸν γένος, Ποσειδῶνί τε καὶ Διί̈, ἠδ’ ἴα πάτρη, ἤγουν καὶ μία  πατρίς, ἀλλὰ Ζεὺς πρότερος γεγόνει καὶ πλείονα ᾔδη. διὸ καὶ ἀμφαδίῃ μὲν  ἀλεξέμεναι ἀλέεινε, λάθρῃ δ’ αἰὲν ἔγειρε κατὰ στρατόν, ἐπεὶ τῷ Διὶ̈ κρατερῶς  ἐνεμέσσα. Καὶ νῦν οὖν λάθρᾳ, ὡς εἴρηται, θαλάσσης ὑπεξαναδὺς Ἀργείους  ὀρόθυνε. Καὶ διδάσκει διὰ τοῦ μύθου χρῆναι ὑπεξίστασθαι τοὺς νεωτέρους  τοῖς σοφωτέροις καὶ πρεσβυτέροις τῶν ἀδελφῶν καὶ αἰδεῖσθαι αὐτούς. ὅτι  δὲ οἱ πρεσβύτεροι πλείω οἴδασιν ὡς πολυπειρότεροι, δηλοῖ καὶ τὸ ἐγὼ δὲ  νοήματι προβαλοίμην, ἐπεὶ πρότερος γενόμην, ἔτι δὲ καὶ ὁ ἐν Ὀδυσσείᾳ  γήραϊ κυφὸς καὶ πολλὰ εἰδώς. Φιλοσόφως δὲ ὁ ποιητὴς γένος μὲν ὁμὸν τῷ  Διὶ̈ καὶ τῷ Ποσειδῶνί φησι διὰ τὸ κατ’ ἀλληγορίαν ἐν αὐτοῖς ὁμογενὲς εἴτ'  οὖν ὁμοειδές, μίαν δὲ πάτρην τὴν ἀρχέγονον ὕλην, ἧς ἐξώρμηνται. δῆλον δὲ  ὡς ἐκ τοῦ ὁμὸν γένος συντέθειται τὸ ὁμογενές, καὶ ὅτι πρωτότυπον τῆς πατρίδος  ἡ πάτρη. ἐν τούτοις δὲ τὸ μὲν ἀμφοτέροισιν ὁμὸν γένος ἠδ’ ἴα πάτρη ἐπὶ  συγγενῶν καὶ πατριωτῶν λέγοιτο ἄν, ἑξῆς δὲ τὸ πρότερος γεγόνει καὶ πλείονα  ᾔδη γηραιοτέρῳ οἰκεῖον καὶ λογιωτέρῳ ἢ φρονιμωτέρῳ τινῶν.
urn:cts:greekLit:tlg4083.tlg001.hc:13.251|Τὸ  δὲ ἀμφαδίῃ ἐλλειπτικῶς καὶ αὐτὸ εἴρηται. λείπει γὰρ τὸ μάχῃ, ἵνα δηλοῖ  τὸ ἐν φανερᾷ μάχῃ. ταύτης δὲ τῆς δοτικῆς ἡ αἰτιατικὴ ἀμφαδίην, ὅθεν τὸ  σύνηθες ἐπίρρημα. ἀντίκειται δὲ τὸ ἀμφαδίῃ πρὸς τὸ λάθρῃ, ὡς δηλοῖ καὶ  Ὅμηρος, καθὰ καὶ τὸ κρύφα καὶ τὸ φανερῶς.
urn:cts:greekLit:tlg4083.tlg001.hc:13.252|Ἐν δὲ τῷ ἔγειρε  κατὰ στρατόν ἢ περιττὴ πρόθεσις κεῖται ἢ ἔλλειψιν ὁ νοῦς ἔχει, ἵνα  ᾖ: ἔγειρε κατὰ στρατὸν τοὺς ἀναπίπτοντας.
urn:cts:greekLit:tlg4083.tlg001.hc:13.253|Ὅτι παραδηλῶν ὁ  ποιητὴς τὸ ἰσόρροπον καὶ δυσαπάλλακτον τοῦ νῦν πολέμου καὶ ἀδιάλυτον, καὶ  ὡς οὐ δυνατὸν παύσασθαι τὴν ἄρτι μάχην, χρᾶται παραβολῇ ἀλληγορικῇ,  λέγων ὅτι Ζεὺς καὶ Ποσειδῶν ἔριδος κρατερῆς καὶ ὁμοιί̈ου πολέμοιο πεῖραρ  ἐπαλλάξαντες ἐπ’ ἀμφοτέροισι τάνυσαν ἄρρηκτόν τ’ ἄλυτόν τε, ὃ πολλῶν  γούνατ’ ἔλυσεν. Ἡ δὲ μεταφορὰ γέγονεν εἰς τὴν μάχην ἀπὸ τῶν ἐν τοῖς            σχοίνοις ἢ τοῖς ἱμᾶσι δεσμῶν, ἃ δήσαντές τινες ἐξ ἄκρων, εἶτα διαστάντες,  τανύουσιν ὡς ἂν ὁ δεσμὸς πυκνωθεὶς καὶ σφιγχθεὶς ἀσφαλισθῇ. Παλαιὸς δὲ  τίς φησιν οὕτω: πεῖραρ ἐπαλλάξαντες ἀντὶ τοῦ μάχην παρατείναντες, ἀπὸ τῶν  ἐπιπλεκομένων σχοινίων κατὰ τὰ πέρατα. Ὅρα δὲ ὡς καὶ αὐτὸ τὸ σχῆμα τῆς  παραβολῆς ὁμοίως τοῖς πράγμασιν ὁ ποιητὴς ἐπήλλαξε καὶ συστρέψας συνέδησεν. οὐ γὰρ ἰδίᾳ μὲν ἔθηκε τὴν εἰκόνα τῆς παραβολῆς, ἰδίᾳ δὲ τὸ εἰκονιζόμενον,  ὡς ἐπὶ τῶν ἄλλων ποιεῖ παραβολῶν, ἀλλὰ συνέχεεν αὐτὰ καὶ οὕτω λαλεῖ  ὡς ἐὰν οὐ περὶ μάχης, ἀλλὰ περί τινος ἁπλῶς δεσμοῦ ἔλεγε. διὸ καὶ ἀλληγορικὴ  ἡ παραβολή, μᾶλλον δ’ αὐτόχρημα ῥητορικὴ ἀλληγορία, τῇ συνδέσει τῆς ἔριδος  καὶ τοῦ πολέμου δηλοῦσα τὸ ἄλυτον τῆς τοῦ πολέμου συμπλοκῆς, ἵνα νοηθεῖεν  σωματικῶς ἄμφω δεθέντα, ἡ ἔρις δηλαδὴ καὶ ὁ πόλεμος, τανυσθῆναι καὶ οἷον  ἐπιρριφῆναι τοῖς μαχομένοις μέρεσι. καὶ ἑτέρως δὲ εἰπεῖν, ῥητορικῶς ὁ τόπος  ἠλληγόρηται, ὡς μεταφέρων ἐπὶ τὴν μάχην τὰ κατὰ κυριολεξίαν ἴδια τοῦ τῶν  σχοίνων δεσμοῦ, τὸ πεῖραρ, ὅ ἐστι τὸ πέρας, τὴν κατὰ δεσμὸν ἐπάλλαξιν, τὸν  τανυσμόν, τὸ ἄρρηκτον, τὸ ἄλυτον, ἵνα λέγῃ τρόπον τινα ὡς ὁ Ζεὺς καὶ ὁ  Ποσειδῶν τὸν πόλεμον τῇ ἔριδι συνέδησαν, τὸ πέρας τῆς ἔριδος καὶ αὖ τὸ  τοῦ πολέμου πέρας ὁμοῦ λαβόντες καὶ πρὸς ἄλληλα ἐπαλλάξαντες, ὡς οἱ τὰ  ἅμματα τόδε ἐπὶ τόδε ποιοῦντες, ὥς φασιν οἱ παλαιοί, ὡς ἂν οὕτως αἰνιχθείη,  ὅτι τὰ μέσον δύο ἄκρα τῶν ἐριζόντων ἄρτι ἐπὶ πολέμῳ οὕτως ὁμόσε ἦλθον  καὶ οἷον δι’ ἀλλήλων ἐχώρησαν, ὡς δοκεῖν συνδεδέσθαι ἱμάντων ἢ σχοινίων  στερρῶν δίκην, οἷς τὰ πέρατα δεσμωτικῶς ἑνωθέντα οὔτε λύονται οὔτε ῥήγνυνται, εἴπερ τείνονται, ἀλλ’ ἐπὶ μᾶλλον πυκνοῦνται εἰς ἄλυτον καὶ ἄρρηκτον,  τὸ μὲν διὰ τὸ σφίγμα τοῦ δεσμοῦ, τὸ δὲ διὰ τὴν στερρότητα τῶν συνδεθέντων.  Δοκεῖ γοῦν αἴτημα προκεῖσθαί τι τοῖς Ὁμηρίδαις, ἵνα νοοῖεν τὴν ἐν τοῖς           Τρωσὶ καὶ τοῖς Ἀχαιοῖς ἔριν καὶ μάχην οὕτω συναφθῆναι καὶ κατὰ τῶν  πολεμούντων ταθῆναι, ὡς μήτε αὐτὰς ἔχειν λύεσθαι ἢ ῥήγνυσθαι μήτε τοὺς  πολεμοῦντας δύνασθαι ἢ κατὰ εἰρήνην ἀπολύεσθαι ἢ κατὰ ῥώμην ῥηγνύεσθαι,  ἀλλὰ μένειν συνημμένους ἐφ’ ἑνὸς ὡς ἐν δεσμῷ διὰ τὸ ἰσοπαλές. Ἔστι δὲ  τὸ ἐπαλλάξαντες ἀντὶ τοῦ συνάξαντες, συνδήσαντες, συνάψαντες, ὅθεν, φασίν,  ὁ μουσικὸς Ἀριστόξενος πλεονάζει τῇ τοιαύτῃ λέξει, ἐπηλλαγμένα λέγων  τὰ συνημμένα. Δῆλον δὲ ὅτι τὸ πέρας καὶ τὸ ἐπαλλάξαι καὶ τὸ τανύσαι καὶ τὸ  ἄρρηκτον καὶ τὸ ἄλυτον ἐπὶ ἁμμάτων κυριολεκτοῦνται, καὶ ὅτι ὥσπερ οὐ  μόνον πεῖραρ ποιητικῶς ἀλλὰ καὶ πέρας, ἐξ οὗ ἡ κλίσις τοῦ πέρατος καὶ πείρατος, οὕτω νοητέον καὶ ἐπὶ τοῦ φρείατα μακρὰ νάουσι, καὶ ὅτι ἐπαλλάξαι  τὸ συνδῆσαι λέγεται διὰ τὴν τῶν περάτων ἐπαλλαγὴν ἐν τῷ οὕτω καὶ οὕτω  εἰς δεσμὸν κάμπτεσθαι. ποιητὴς δ’ ἂν εἴποι γνάμπτεσθαι, ὅθεν καὶ ἀναγνάμψαι  δεσμὸν ἐν Ὀδυσσείᾳ τὸ ἀναλῦσαι. Σημείωσαι δὲ καὶ ὅτι ἡ μὲν ἐκ τῆς κόνεως  πρὸ ὀλίγου παραβολὴ σύγχυσιν μάχης ἐδήλου καὶ τὸ ἁπλῶς δι’ ἀλλήλων  ἥκειν τοὺς μαχομένους, ἐνταῦθα δὲ καὶ τὸ ἀλύτως οἷον συνδεδέσθαι αὐτοὺς  ἐμφαίνεται. Ἰστέον δὲ καὶ ὅτι τὸ ἀσφαλὲς ἡ ῥηθεῖσα παραβολὴ ἔχει ἀπὸ τῆς  πρὸ μικροῦ ῥηθείσης, ἔνθα ὁμόσε εἶπε τὴν μάχην ἐλθεῖν. ἡ γὰρ ὁμόσε ἐλθοῦσα  δῆλον ὅτι συγκέχυται καὶ διὰ τοῦτο ἐπήλλακται. διὸ οὐδ’ ἀπεικὸς κατὰ τὸ  πρὸ ὀλίγων ὁμὸν νεῖκος, οὕτω καὶ ὁμοίϊον ἐνταῦθα ῥηθῆναι πόλεμον τὸν οὕτως  ὁμόσε ἐλθόντα. ὁ δὲ νῦν ἄρρηκτος πόλεμος οὐδ’ ἂν ἔχοι τινὰ ῥηξήνορα οὐδὲ  κυριολεκτηθείη ἂν ἐπ’ αὐτοῦ τὸ ἐρράγη πόλεμος.
urn:cts:greekLit:tlg4083.tlg001.hc:13.254|Τὸ δὲ ἄλυτον  καὶ τὸ πολλῶν γούνατ’ ἔλυσεν ἀντιθετικῶς ἐρρέθη. ἀντίκειται γὰρ τῷ  ἀλύτῳ τὸ λυόμενον.
urn:cts:greekLit:tlg4083.tlg001.hc:13.255|Ὅτι μεσαιπόλιον ἐνταῦθα τὸν Ἰδομενέα ἱστορεῖ  καὶ ὅμως δυνάμενον τοὺς ἐναντίους φοβεῖν. Ἔστι δὲ μεσαιπόλιος ὁ μήπω  πάντῃ πολιός, ἀλλ’ ὑπερβὰς μὲν τὸν ἀκμαῖον, παραγγείλας δὲ καὶ εἰς ὑπέρακμον ἢ καὶ ὠμογέροντα καὶ μέσως πως ἔχων τῶν πολιῶν, ὡς οἷα μιξόθριξ  κατὰ τὸ ὑποπόλιον. Παραγωγὴ δὲ αὐτοῦ, ὡς ἀλλαχοῦ τέθειται, κατὰ τὸ  Πυλαιμένης καὶ τιθαιβώσσειν καὶ Ἰθαιμένης καὶ ἰθαιγενής καὶ Κλυταιμνήστρα           καὶ ὅσα τοιαῦτα.
urn:cts:greekLit:tlg4083.tlg001.hc:13.256|Ὅτι κἀνταῦθα Ὅμηρος ἱστορίαν ψυχαγωγικῶς  παρενείρων λέγει ὡς Ὀθρυονεὺς Καβησόθεν ἔνδον ἐὼν νέον πολέμου μετὰ  κλέος ἦλθεν, ᾔτεε δὲ Πριάμοιο θυγατρῶν εἶδος ἀρίστην Κασάνδρην, ἀνάεδνον,  ὑπέσχετο δὲ μέγα ἔργον, ἐκ Τροίης ἀέκοντας ἀπωσέμεν υἷας Ἀχαιῶν. τῷ δ'  ὁ γέρων Πρίαμος ὑπέσχετο καὶ κατένευσε δωσέμεναι, τὸ τῆς ἀλαζονείας πέρας  καραδοκῶν. ὃ δὲ μάρνατο ὑποσχεσίῃσι πιθήσας ταῖς τοῦ Πριάμου. Βαρβαρικὸν  δέ, φασί, τὸ ἐπὶ μισθῷ στρατεύειν καὶ χωρὶς ὑποσχέσεως μὴ συμμαχεῖν.  οὐκ ἔμφρονος δὲ ἀνδρὸς οὐδὲ τὸ μὴ ὡς βασιλικήν, ἀλλ’ ὡς εἶδος ἀρίστην τὴν  Κασάνδραν ζητεῖν, ὅπουγε καὶ οἱ ἀκολαστότατοι μνηστῆρες παρ’ Ἕλλησιν  ἕνεκα τῆς κατὰ Πηνελόπην ἀρετῆς ἐριδαίνουσι καὶ οὐ διὰ κάλλος ἁπλῶς.
urn:cts:greekLit:tlg4083.tlg001.hc:13.257|Κάβησος δὲ πόλις Ἑλλησποντὶς ἢ Θρᾴκης τῆς κατὰ τὸν Αἷμον,  οἱ δὲ Καππαδοκίας φασὶ τὰ λεγόμενα Κάβησα, τινὲς δὲ Λυκίας, οἳ καὶ Λύκιον  τὸν Ὀθρυονέα φασὶ καὶ Σαρπηδόνος ἀδελφόν. Τὸ δὲ ἔνδον ἐόντα διαστολὴν  ἔχει πρὸς τοὺς ἄλλως ὄντας ἔξωθεν τῆς Καβήσου, ἤγουν ἐκ τῆς περιχώρου,  οὐ μὴν ἔνδοθεν κατὰ τὸν Ὀθρυονέα.
urn:cts:greekLit:tlg4083.tlg001.hc:13.258|Τὸ δὲ εἶδος ἀρίστην τινὲς  τῶν παλαιῶν εἶπον ἀντὶ τοῦ ἀρίστην κατὰ σοφίαν, εἶδος νοήσαντες τὴν τῆς  μαντικῆς εἴδησιν. ὅθεν, φασί, καὶ ὁ ᾀδόμενος μάντις Πολύειδος, ὁ κατὰ τὴν  γραφὴν τῆς παραληγούσης διφορούμενος, ἐκ τοιαύτης σημασίας τὴν κλῆσιν  εἴληφε.
urn:cts:greekLit:tlg4083.tlg001.hc:13.259|Τὸ δὲ ἀνάεδνον τὴν Κασάνδραν ζητεῖν, ὅ ἐστι μὴ δόντα ἕδνα  πρὸς ἐκείνην, ὥς φασιν οἱ παλαιοί, γλίσχρου ἤθους καὶ χρημάτων ἥττονος.  οὐδὲ γὰρ οἱ ἄδικοι μνηστῆρες ἕδνων δίχα ἐγχειροῦσι τῷ ἔρωτι. Ἕτεροι δὲ  ἀνάεδνον τὴν ἄπροικόν φασι διὰ τὸν πρὸς ἐκείνην ἔρωτα, ὡς ἕδνων λεγομένων  οὐ μόνον τῶν ἀπὸ ἀνδρὸς πρὸς γυναῖκα πρὸ τοῦ γάμου δωρεῶν, ἀλλά ποτε  καὶ αὐτῆς τῆς γυναικείας προικός, ὥς που καὶ ἐν Ὀδυσσείᾳ δηλοῦται, ἧς δίχα  ζητεῖ τὴν Κασάνδραν κατὰ ἔρωτα Ὀθρυονεύς. διὸ καὶ ἑεδνωτὰς παρακατιὼν  ἐρεῖ τοὺς πενθεροὺς ὁ ποιητὴς ὡς ἕδνα διδόντας τοῖς γαμβροῖς. Γίνεται δὲ            τὸ ἀνάεδνον ἐκ τοῦ ἕδνον, καὶ κατὰ στέρησιν ἄεδνον, καὶ ἐν ἐπιτάσει ἀάεδνον,  ἤγουν λίαν ἄπροικον, καὶ ἐπενθέσει τοῦ νυ πρὸς κωλύμην χάσμης ἀνάεδνον.  τοιοῦτον καὶ τὸ γνωστόν, ἄγνωστον, ἀάγνωστον, καὶ διὰ τοῦ νυ , ἀνάγνωστον,  ὡς δηλοῖ ὁ γράψας μηδὲν ἐθέλειν ἔχειν καλὸν ἀνάγνωστον, ἤγουν λίαν  ἄγνωστον, ἑτεροῖος αὐτὸς ὢν πρὸς τὸν εἰπόντα λάθε βιούς. Δῆλον δ’ ὅτι  ἕδνον μὲν ἁπλοῦν ἐστιν, ἕεδνον δέ, ἀφ’ οὗ καὶ οἱ ἑεδνωταί, πρόσθεσιν ἔχει κατὰ  τὸ ἕρση ἑέρση. Τὸ δὲ μέγα ἔργον, ὃ καὶ ἀλλαχοῦ ἐπὶ μάχης ἐρρέθη, προαναφωνητικῶς νῦν κεῖται, ὡς τοῦ Ὀθρυονέως μὴ ἀνύσοντος τὸ οὕτω μέγα.
urn:cts:greekLit:tlg4083.tlg001.hc:13.260|Ὅρα δὲ καὶ τὸ ὁ γέρων Πρίαμος, ἠθικῶς ῥηθέν. σύνεσιν γὰρ αὐτῷ  μαρτυρεῖ, ἐπεὶ καὶ φρονίμου ἦν ἐννοήσασθαι, ὡς ἢ πίπτει Ὀθρυονεὺς καὶ γέγονεν  οὐδὲν ἢ διώκει τοὺς Ἕλληνας καὶ ἄξιός ἐστι ληφθῆναι γαμβρός.
urn:cts:greekLit:tlg4083.tlg001.hc:13.261|Ὅτι τὸ μὲν μακρὰ βιβάσθων ἐν ἄλλοις ῥηθὲν σύντονον ἁπλῶς κίνησιν σημαίνει,  ἐνταῦθα δὲ τὸ ὕψι βαίνειν ἄλλο τι δηλοῖ. Φησὶ γοῦν καὶ βάλεν ὕψι βιβάντα  τυχών, ἤγουν πηδῶντα ἐνθουσιωδῶς, ἴσως δὲ καὶ κατά τι ὀρχήσεως εἶδος  ἐνόπλιον.
urn:cts:greekLit:tlg4083.tlg001.hc:13.262|Τὴν δὲ ῥηθεῖσαν βολὴν γενναίαν εἶναι ὁ ποιητὴς ἱστορῶν  ἐπάγει οὐδ’ ἤρκεσε θώρηξ χάλκεος, ὃν φορέεσκε, μέσῃ δ’ ἐν γαστέρι πῆξε.  δούπησεν δὲ πεσών.
urn:cts:greekLit:tlg4083.tlg001.hc:13.263|Ὅτι πατὴρ ὢν Ὅμηρος καὶ κωμῳδίας, καθὰ  καὶ τῶν ἄλλων ῥητορικῶν εἰδῶν, ἐν Ὀδυσσείᾳ μὲν πλεονάζει καὶ ἀφειδέστερον  ἢ καὶ αὐθαδέστερον χρᾶται αὐτῇ, οἷα καὶ χορηγούντων αὐτῷ τῶν ἐκεῖ προσώπων ὕλην γελοιασμοῦ διὰ τὸ τῆς ποιήσεως ἐκείνης ἠθικώτερον, ἡ δὲ Ἰλιὰς  πολὺ ἔχει τὸ ἡρωϊκὸν καὶ σεμνὸν καὶ οὐκ ἔστιν ἐν αὐτῇ γελᾶν, καὶ μᾶλλον  κατὰ τοὺς πολέμους, καὶ μάλιστα νῦν, ἔνθα ἔφη θρασυκάρδιον εἶναι τὸν  γηθήσοντα. Ὅμηρος μέντοι τεχνικῶς μιγνύων τὰ ἄμικτα παραρρίπτει καὶ  ἐνταῦθά τινας ἀστεϊσμοὺς ἐκ μεγαλαυχίας ἡρωϊκῆς, οἳ τοῖς μὲν ἀκροαταῖς  ἔξω βελῶν ἑστῶσι παρασύρουσι τὰ χείλη πρὸς μειδίαμα ὑπανοίγοντες, αὐτοῖς  δὲ τοῖς τότε μαχομένοις ὑπανῆπτε τὸν θυμὸν ἐπὶ πλέον καί, ὡς ὁ ποιητής  φησιν, ἄχος ἐγίνετο καὶ θυμὸν ὄρινεν, ὅ ἐστιν ἐβάρυνε τὴν ψυχήν.
urn:cts:greekLit:tlg4083.tlg001.hc:13.264|Ἰδομενεὺς οὖν ἄρτι τὸν Ὀθρυονέα βαλὼν ὕψι, ὡς ἐρρέθη, βιβάντα καὶ κτείνας,  λέγει ἐπευχόμενος Ὀθρυονεῦ, πέρι δή σε βροτῶν αἰνίζομαι ἁπάντων, εἰ  ἐτεὸν δὴ πάντα τελευτήσεις, ὅσ’ ὑπέστης Πριάμῳ, ὃ δ’ ὑπέσχετο θυγατέρα  ἥν. καί κέ τοι ἡμεῖς ταῦτά γ’ ὑποσχόμενοι τελέσαιμεν, δοῖμεν δ’ Ἀτρείδαο  θυγατρῶν εἶδος ἀρίστην, Ἄργεος ἐξαγαγόντες ὀπυιέμεν, εἴ κε σὺν ἄμμιν  Ἰλίου ἐκπέρσῃς εὖ ναιόμενον πτολίεθρον. ἀλλ’ ἕπευ, ὄφρ’ ἐπὶ νηυσὶ συνώμεθα  ποντοπόροισιν ἀμφὶ γάμῳ, ἐπεὶ οὔ τοι, ὡς ἐρρέθη, ἑεδνωταὶ κακοί εἰμεν,            ἤγουν ἐσμέν.
urn:cts:greekLit:tlg4083.tlg001.hc:13.265|Καὶ οὕτως εἰπὼν καὶ κατακύψας ποδὸς εἷλκε τὸν  Ὀθρυονέα κατὰ κρατερὴν ὑσμίνην, ὡς ἂν δῆθεν ἕποιτο εἰς τὰς νῆας. καὶ ὁ  μὲν οὕτω χαριέντως καὶ λέγει καὶ ποιεῖ σαρκάζων καὶ δάκνων τοὺς ἀκροατὰς  Τρῶας τῷ σκώμματι, τὸ δὲ πρᾶγμα ἐκμαίνει τὸν προδεδηλωμένον  μέγαν Ἄσιον καὶ ἀμύνει.
urn:cts:greekLit:tlg4083.tlg001.hc:13.266|Φησὶ γοῦν τῷ δ’ Ἄσιος ἦλθεν ἀμύντωρ, ἢ ἦλθ’ ἐπαμύντωρ, πεζὸς πρόσθ’ ἵππων, οἳ ἔπνεον κατ’ ὤμων. καὶ  βληθεὶς λαιμὸν ὑπ’ ἀνθερεῶνα παρὰ Ἰδομενέως πίπτει καὶ αὐτός, ὡς ὅτε  τις δρῦς ἤριπεν ἢ ἀχερωὶ̈σ ἠὲ πίτυς βλωθρή, τήν τ’ οὔρεσι τέκτονες ἄνδρες  ἐξέταμον πελέκεσσι νεήκεσι νήϊον εἶναι. Καὶ οὕτω μὲν ἐνταῦθα ὁ ποιητὴς  τοῖς σκυθρωποῖς ἱλαρότητα συναναμίγνυσιν, ἐμβριθείας οὐκ ἀπηλλαγμένην,  ἐν δὲ τῇ βῆτα καθαρῶς ἱλαρύνεται καὶ τὸ κωμικὸν ἀπαρακαλύπτως ἐμφαίνει  κατακερτομῶν εἰς τὸν γελοῖον Θερσίτην, ἐφ’ ᾧ καὶ οἰκτρὰ παθόντι πάντες  ἱλαρυνθέντες νόμῳ κωμῳδικῷ ἡδὺ ἐγέλασαν. καὶ τοῦτο μὲν τοιοῦτον.
urn:cts:greekLit:tlg4083.tlg001.hc:13.267|Τοῦ δὲ ἀνωτέρω ῥηθέντος εἴδους, ἤγουν τοῦ πρὸς ὀργὴν χαριεντισμοῦ,  ἐστὶ καὶ ὁ ἐν τοῖς ἑξῆς τοῦ Δηϊφόβου λόγος, ἐν ᾧ ἐρεῖ ὡς οὐ μὴν ἄτιτος, ὅ  ἐστιν ἄτιμος ἢ ἀτιμώρητος, κεῖται Ἄσιος, ἀλλά ἕ φημι εἰς Ἄϊδός περ πυλάρταο κρατεροῖο ἰόντα γηθήσειν κατὰ θυμόν, ἐπεί ῥά οἱ ὤπασα πομπόν, τουτέστιν ὁδηγόν, ὡς εἰς ἀσυνήθη ὁδόν, τὸν Ὑψήνορα, ὃν ἀνεῖλε δηλαδὴ ὁ Δηί̈φοβος.  τῆς δ’ αὐτῆς ἰδέας ἐστὶ καὶ ὁ μετὰ ταῦτα κατά τινα μέθοδον ἀμοιβαίαν λόγος  τοῦ Ἰδομενέως ἀνελόντος τρεῖς Τρῶας, εἶτα ἐρωτῶντος ἐν εἰρωνείᾳ τὸν  Δηί̈φοβον, εἰ καλῶς οἱ Ἕλληνες χρῶνται τῇ λογιστικῇ καὶ ὀρθῶς στοχάζονται  ἀντάξιον εἶναι τρεῖς ἀντὶ ἑνὸς πεσεῖν.
urn:cts:greekLit:tlg4083.tlg001.hc:13.268|Ἐρεῖ γὰρ ἔκπαγλον ἐπευξάμενος καὶ μακρὸν ἀύ̈σας Δηί̈φοβε, ἦ ἆρα δή τι ἐί̈σκομεν ἄξιον εἶναι τρεῖς  ἑνὸς ἀντιπεφάσθαι, ἐπεὶ σύ περ εὔχεαι αὔτως, ἤγουν ἁπλῶς οὕτως ἢ μάτην.  ὅπερ καὶ θεραπεία ἐστὶ τοῦ τοιούτου ἐρωτηματικοῦ ἀστεϊσμοῦ. οἱονεὶ γάρ  φησιν ὡς οὐκ ἂν Ἰδομενεὺς ἐκερτόμει, εἰ μὴ Δηί̈φοβος ἠλαζονεύετο.
urn:cts:greekLit:tlg4083.tlg001.hc:13.269|Οἷς ἐκεῖ ἐπάγει βαρέως Ἰδομενεὺς καὶ τὸ δαιμόνιε, ἀλλὰ καὶ αὐτὸς ἐναντίος  ἵστασ’ ἐμεῖο, οἱονεὶ λέγων ὡς, εἰ μὴ ἄξιον τρεῖς ἑνὸς ἀντιπεφάσθαι, ἐλθὲ  καὶ αὐτὸς πεσούμενος τέταρτος. Εὑρήσει δέ τις καὶ ἄλλα τοιαῦτα προϊὼν οὐκ  αὐτόχρημα γελοιαστικά, ὁποῖα δ’ ἄν τις εἴποι ἀνὴρ πάσχων, ὡς εἰπεῖν, θυμόγελων. Ὅρα δὲ ὡς οἱ πολέμιοι ἐν Τροίᾳ τὰ ἑκατέρων περιειργάζοντο ἀπό  τε συνήθων πευθήνων καὶ ἀπ’ αὐτομόλων καὶ ἀπὸ αἰχμαλώτων, ὡς εἰκός.  ἐντεῦθεν γὰρ πάντως καὶ Ἰδομενεὺς τὴν τοῦ Ὀθρυονέως οἶδεν ἀλαζονείαν  καὶ τὴν τοῦ Πριάμου ὑπόσχεσιν, καὶ οὐδὲν ἀπεικὸς πεφημίσθαι τὸν Ὀθρυονέα            τοῖς Τρωσὶ μὲν ἐπὶ νίκης ἐλπίδι, τοῖς δὲ Ἀχαιοῖς ἐπὶ ἀβελτερίᾳ.
urn:cts:greekLit:tlg4083.tlg001.hc:13.270|Σημείωσαι δὲ καὶ ὅτι τὰ κατὰ Ὀθρυονέα καὶ Πρίαμον καὶ Κασάνδραν φθάσαντα πρὸ βραχέων πλατύτερον ῥηθῆναι ἀπεστένωσε τεχνικῶς ὁ ποιητὴς  ἐπὶ Ἰδομενέως ἐν οὐδὲ ὅλοις δυσὶ στίχοις, εἰπὼν ὅσσα ὑπέστης Πριάμῳ, ὃ  δ’ ὑπέσχετο θυγατέρα ἥν. καὶ οὕτω μὲν καὶ ταῦτα.
urn:cts:greekLit:tlg4083.tlg001.hc:13.271|Τὸ δὲ αἰνίζομαι  ὁμοίως παρῆκται τῷ πολεμίζω, προκαλίζω, νεμεσίζω.
urn:cts:greekLit:tlg4083.tlg001.hc:13.272|Τὸ δὲ τελευτήσεις ταὐτόν ἐστι τῷ τελέσεις, ὥσπερ καὶ τὸ ὑπέστης ὅμοιον τῷ ὑπέσχου.  ὅθεν διὰ τὴν ἰσοδυναμίαν ἐπήγαγεν ὑποσχόμενοι τελέσαιμεν, ὡς εἴπερ εἶπεν:  ὑποστάντες τελευτήσομεν. προετιμήσατο δὲ τοῦ ὑπέστης τὰ ἐκ τοῦ ὑποσχέσθαι  διὰ σαφήνειαν, τρὶς μὲν εἰπὼν τὸ ὑπέσχετο δίχα γε τοῦ ὑποσχόμενοι καὶ  ὑποσχεσίῃσιν, ἅπαξ δὲ τὸ ὑπέστης.
urn:cts:greekLit:tlg4083.tlg001.hc:13.273|Τὸ δὲ δοῖμεν γεννητικόν ἐστι  τοῦ δοῖεν ἀποβληθέντος τοῦ μ . τοιοῦτον δὲ καὶ τὸ γνοῖεν καὶ εἶεν καὶ τὰ  τοιαῦτα. Τὸ δὲ ὀπυίειν οἱ μὲν παλαιοὶ παρὰ τὸ διὰ ὀπῆς ὕειν γίνεσθαί φασιν,  ὡς καὶ ἐν ἄλλοις δηλοῦται. Ἔστι δὲ εἰπεῖν καὶ ὅτι παρὰ τὴν ὄπιν, ὃ δηλοῖ τὴν  ἐπιστροφήν, γίνεται καὶ τὸ υἱός, ἐπειδὴ ὁ γάμος ὀπίζεται, ὅ ἐστιν ἐπιστρέφεται,  τεκνοποιί̈ας, τῷ τοῦ υἱοῦ ὀνόματι ὡς ἐκ μέρους συνεπινοουμένης καὶ θυγατρός.  διὸ οὐδὲ εἶχε μέλλοντα τὸ ὀπυίειν παρὰ τοῖς παλαιοῖς, διὰ τὸ μηδέποτε μετὰ  τὴν υι δίφθογγον εὑρίσκεσθαι σύμφωνον.
urn:cts:greekLit:tlg4083.tlg001.hc:13.274|Τὸ δὲ σὺν ἡμῖν Ἴλιον  ἐκπέρσῃς ἀστείως ἔχει ὡς οἷον κεφάλαιον ὂν ἐκ τοῦ δυνατοῦ. δοκεῖ γὰρ λέγειν,  ὅτι τοῖς μὲν Τρωσὶ μέγα ἔργον ὑπέσχου καὶ οὐ δυνατὸν τὸ μόνος ἐκ Τροίας  ἀπῶσαι τοὺς Ἀχαιούς, ἡμεῖς δὲ ῥᾷόν τι ἐθέλομεν, τὸ σὺν ἡμῖν ἐκπορθῆσαι  τὴν Ἴλιον.
urn:cts:greekLit:tlg4083.tlg001.hc:13.275|Τὸ δὲ ἕπευ εἶχε μὲν καὶ ἕπου ῥηθῆναι κοινότερον,  προετιμήθη δὲ ἄλλως ὡς ποιητικώτερον. βαρέως δὲ ῥηθὲν ἔχει τι καὶ γλυκύτητος  ἀφελοῦς κατὰ τὸ ἡ χεὶρ τοῦ νεκροῦ ἐπηκολούθησε. νεκρῷ γὰρ ἐνταῦθα  ἐπεφωνήθη τὸ ἀλλ’ ἕπευ ὦ Ὀθρυονεῦ, ὡς εἰ καὶ ζῶν ἦν. Τὸ δὲ συνώμεθα  ἐστὶ μὲν ποιητικὴ λέξις, δηλοῖ δὲ τὸ συνθώμεθα, μᾶλλον δὲ συμβῶμεν, ἀπὸ  τοῦ συνιέναι. καὶ γίνεται ἀπ’ αὐτοῦ ἡ συνημοσύνη, ὃ δηλοῖ συνθήκην καὶ  συμβίβασιν. Τὸ δὲ ἀμφὶ γάμῳ, ἤγουν περὶ γάμου, καινότερον ἔχει τὴν ἀμφι πρόθεσιν συντεταγμένην δοτικῇ.
urn:cts:greekLit:tlg4083.tlg001.hc:13.276|Ὅρα δὲ καὶ ὡς ὀψὲ μὲν  φρονεῖ τὸ δέον ὁ ῥηθεὶς Ἄσιος, οὐ μὴν εἰς τὸ παντελές. οὐδὲ γὰρ ἔξω τοῦ           τείχους τοὺς ἵππους ἀφίησιν, ἀλλ’ αὐτὸς μὲν πεζὸς πρὸ αὐτῶν ἔρχεται, τοὺς  δὲ πνέοντας, ὡς ἐρρέθη, κατ’ ὤμων εἶχεν ἡνίοχος θεράπων. οὐ γὰρ ἀποστῆναι  ἐθέλει τῶν ἵππων πάνυ ἐπτοημένος περὶ αὐτούς. Τὸ δὲ πνέειν κατ’ ὤμων  ταὐτόν ἐστι τῷ καταπνέειν τὰ μετάφρενα, ὅπερ ἀλλαχοῦ ὁ ποιητὴς ἐπὶ ἀνδρῶν  τρεχόντων οὕτω φράζει κὰδ δ’ ἄρα κεφαλῆς ἔχεεν ἀϋτμένα, ὃ δηλοῖ τὴν ἐκ τοῦ  στόματος πνοήν.
urn:cts:greekLit:tlg4083.tlg001.hc:13.277|Ἐν δὲ τῷ λαιμὸν ὑπ’ ἀνθερεῶνα δηλοῦται ὡς  μετὰ τὸν ἀνθερεῶνα εὐθὺς ὁ λαιμός. Ἰστέον δὲ ὅτι λαιμὸς ὁμωνύμως τῷ  μέρει τοῦ σώματος λέγεται καὶ τὸ παρὰ τοῖς ὕστερον ἰδιωτικῶς φράσει ζωγραφικῇ λαιμίον λεγόμενον. Λέγεται γὰρ ὅτι κατὰ τὴν ἐν μέσῃ Πελοποννήσῳ  Μεγάλην Πόλιν, ἣν καὶ κρομυοφόρον ἡ ἱστορία οἶδε, κατὰ τὸν τοῦ Ἀπόλλωνος  θρόνον ἦν ἀπομεμιμημένος διὰ γραφῆς λαιμός, ἔχων γυναικὸς μορφήν. δοκεῖ  δὲ ἐκεῖνος ὁ λαιμὸς ἐπίσημος γενέσθαι, εἴπερ ἱστορίας ἠξίωται.
urn:cts:greekLit:tlg4083.tlg001.hc:13.278|Τὸ  δὲ ἤριπε καιρία λέξις ὡς ἐν ποιήσει, διὸ καὶ δισσεύει αὐτήν. Θέμα δὲ αὐτῆς  τὸ ἐρείπω. καὶ γίνεται ἐκεῖθεν μὲν τὸ ἐρείπιον, ἐκ ταύτης δὲ τὸ ἐριπῶ ὁμοίως  τῷ ἔτυχον τυχῶ, ἔτυπον τυπῶ, ἔστιβον στιβῶ, ἐξ οὗ καὶ ἡ ἀστίβητος, ἔστιχον  στιχῶ, ἐξ οὗ τὸ ἐστιχόωντο. Ἀχερωί̈δα δὲ τὴν λεύκην καλεῖ ὡς ἀπὸ τοῦ  Ἀχέρων, ὃς ἦν ἐν Ἅιδου ποταμὸς κατὰ τὸν καὶ ἐν Ὀδυσσείᾳ κείμενον μῦθον.  Φασὶ γὰρ Ἡρακλέα ἐκεῖ διὰ τὸν Κέρβερον κατελθόντα καὶ ἰδόντα τὸ φυτὸν  καὶ τῆς εὐφυίας θαυμάσαντα στεφανώσασθαί τε καὶ ἀναγαγεῖν καὶ ἡλίῳ  δεῖξαι. Ὡς ἄκαρπος δὲ ἡ ἀχερωὶ̈σ τῷ Ἅιδῃ ἀνάκειται. διὸ καὶ ἰτέαι καὶ αἴγειροι  τὸν τῆς Περσεφόνης πληροῦσι λειμῶνα. Ἕτεροι δὲ ἀντὶ τοῦ ἀχερωί̈σ ἀχελωί̈ς  γράφουσιν, ὡς ἄν τις εἴποι ὑδατοτρεφής, ὡς Ἀχελῴου λεγομένου παντὸς  ὕδατος, καθὰ καὶ ἐν τοῖς ἑξῆς που ῥηθήσεται. καὶ νοοῦσιν, ὡς αὐτοὶ βούλονται,  ἀχελωί̈δα τὴν αἴγειρον ὡς ὕδασι χαίρουσαν, ᾗ καλῶς εἰκάζεται ὁ καθ’ Ὅμηρον  μέγας Ἄσιος.
urn:cts:greekLit:tlg4083.tlg001.hc:13.279|Βλωθρὴ δὲ πίτυς, ὥς φασιν οἱ παλαιοί, κατὰ Τυρρηνοὺς           μὲν ἡ ηὐξημένη ἢ εὐαυξής, ὑψηλὴ δὲ κατὰ Βοιωτοὺς ἀπὸ τοῦ μολεῖν εἰς αἰθέρα,  μολοαιθρή τις οὖσα, καὶ ἐν συγκοπῇ καὶ ἐκβολῇ μὲν τοῦ μῦ, ἀντιβολῇ δὲ συνήθει  τοῦ β διὰ τὸ εὔφωνον, βλωθρή. Ἀρκάδες δὲ βλωθρὴν τὴν ἁπαλήν φασι,  Μάγνητες τὴν φλοιοβαρῆ, Δρύοπες τὴν τραχεῖαν, Καρύστιοι τὴν σκληράν. παρατετηρημένως δέ, φασίν, Ὅμηρος καὶ οἰκείως ἑκάστοις τὰς κλήσεις ἐπιτιθεὶς  λέγει δρῦς ὑψικόμους, ἰτέαν ὠλεσίκαρπον, πίτυν βλωθρήν, μελίης ταναήκεας  ὄζους, αἰγείρους ὑδατοτρεφέας, τανύφλοιον κράνειαν.
urn:cts:greekLit:tlg4083.tlg001.hc:13.280|Τὸ δὲ νεήκεσιν  οἱ μὲν ἀντὶ τοῦ νεωστὶ ἠκονημένοις, οἱ δὲ τοῖς ἔχουσι νέαν ἀκήν, ὅ ἐστιν ἀκωκὴν  καὶ ὀξύτητα. Διό, φασί, καὶ ὤφειλεν ὀξύνεσθαι κανόνι τοιούτῳ. Τὰ εἰς η λήγοντα  θηλυκά, ποιοῦντα ἐκ συνθέσεως ἀρσενικὰ εἰς ησ ἐπιθετικά, ὀξύνονται, ὅταν  ἔχωσιν οὐδετέρου παρασχηματισμὸν καὶ τὴν γενικὴν περατουμένην εἰς ουσ ,  οἷον τύχη εὐτυχής. διότι τὸ μὲν οὐδέτερον εἰς εσ , ἡ δὲ γενικὴ εἰς ουσ , πύλη  εὐρυπυλής, διότι εὐρυπυλές τὸ οὐδέτερον ἐν Ὀδυσσείᾳ, καὶ ἡ γενικὴ εὐρυπυλοῦς.  ἐχρῆν οὖν, φασίν, ὀξύνεσθαι καὶ τὸ νεήκης, ἔχει γὰρ θηλυκόν τε τὴν ἀκὴν  προϋπάρχον καὶ οὐδέτερον εἰς εσ καὶ γενικὴν εἰς ουσ . ἀλλ’ ἡ παράδοσις βαρύνει  αὐτὸ κατὰ συνεκδρομὴν τοῦ εὐμήκης καὶ μεγακήτης καὶ τῶν τοιούτων. Βαρύνεται δὲ ὁμοίως καὶ ξυρήκης ὁ ξυρήσιμος καὶ κουριῶν, ὥς φησιν Αἴλιος  Διονύσιος. Τὸ δὲ νήϊον διὰ πολυπειρίαν ἔγκειται τῇ παραβολῇ, ὡς ἂν εἴη  γνωστὸν τὴν πίτυν εἶναι καὶ ναυσὶ χρήσιμον. εἰ δ’ ἴσως καθάπερ ἐπὶ δρυός, οὕτω  καὶ ἐπὶ ἀχερωί̈δος χρὴ νοῆσαι τὸ νήϊον εἶναι, εἴη ἂν τοῦτο καλὸν εἰς ναυτιλίας  ψόγον διὰ τὸ κακοσύμβολον, οἷα τῆς νηὸς ἀχερωί̈δι συγκροτουμένης τῇ παρωνυμουμένῃ τῷ Ἀχέροντι. Ἀναγκαίως δὲ πρὸ τοῦ νήϊον κείσεται ὑποδιαστολή,  ἵνα μή τις οἴηται τοῦ νυ ᾠκειωμένου τῇ ὄπισθεν συλλαβῇ λείπεσθαι μετ’ αὐτὴν  τὸ ἤϊον εἶναι, ὅ ἐστι βρῶμα ἢ ἄχυρον.
urn:cts:greekLit:tlg4083.tlg001.hc:13.281|Ὅτι Ἄσιος ὑπὸ Ἰδομενέως  βληθεὶς καὶ πεσών, ὡς ἐρρέθη, πρόσθ’ ἵππων καὶ δίφρου κεῖτο τανυσθείς,  κατὰ δρῦν μακρὰν δηλαδὴ ἢ πίτυν, τὰς ἐν τῇ ῥηθείσῃ παραβολῇ, βεβρυχώς,  ὡσεὶ καὶ λέων ἴσως ἢ καὶ κατά τινα τραχεῖαν ἐρυγὴν ταύρου ἐρυγμήλου,           κόνιος δεδραγμένος αἱματοέσσης, ἤτοι ἀπρὶξ ἐχόμενος τῆς γῆς, χερσὶν ἢ  ὀδοῦσι. Καὶ ἔστι, φασί, τοῦτο ἐναργὲς εἴδωλον ἥρωος ἐν αὐτῷ τῷ θυμῷ τὴν  ψυχὴν ἀφιέντος καὶ διὰ τοῦτο βρυχωμένου, ὡς εἴρηται, καὶ ἐν τῷ σφαδάζειν  δραττομένου γῆς πεφυρμένης τῷ αὐτοῦ αἵματι. καὶ οὐδὲν αὐτὸν οἱ ἵπποι ὤνησαν,  οἳ καταπνέοντες τῶν ὤμων εἵποντο. καὶ ἴσως ἐμπαίζων ὁ ποιητὴς εἶπε τὸ  πρόσθεν ἵππων καὶ δίφρου ἔκειτο. ἐχρῆν γὰρ μὴ ἵππους ἀλλ’ αἰχμητὰς  ἄνδρας ἔχειν ἐφεπομένους, οἳ καὶ ἀμφιβάντες περιεσώσαντο ἂν αὐτὸν κινδυνεύοντα.
urn:cts:greekLit:tlg4083.tlg001.hc:13.282|Ὅτι δὲ βεβρυχέναι λέγεται κατὰ ὀνοματοποιί̈αν καὶ ἐπὶ  ὕδατος ἀντὶ τοῦ βλύζειν ἢ βρύειν κατὰ τὸ ἀναβέβρυχεν ὕδωρ, ἐκ πηγῆς  δηλαδή, φανεῖται ἀλλαχοῦ. Καλεῖ δὲ καὶ τὸν δίφρον τοῦ Ἀσίου προϊὼν  εὐεργέα περιέργως. αὐτός τε γάρ, φασί, μέγας καὶ οἱ ἵπποι αὐτῷ καλοὶ καὶ  ὁ δίφρος εὐεργής.
urn:cts:greekLit:tlg4083.tlg001.hc:13.283|Ὅτι καὶ ὁ τοῦ Ἀσίου ἡνίοχος ἀλαζὼν ἔοικέ τις  καὶ ἀνόητος εἶναι, ἀκαταμάχητον τὸν δεσπότην οἰόμενος. διὸ πεσόντα ἰδὼν  ἔπαθε τὰς φρένας. Φησὶ γὰρ ἐκ δέ οἱ ἡνίοχος πλήγη φρένας, ἃς πάρος εἶχεν.
urn:cts:greekLit:tlg4083.tlg001.hc:13.284|Ὅπερ ἐφερμηνεύων ἐπάγει: οὐδ’ ἐτόλησε δηί̈ων χεῖρας ἀλύξας  ἵππους στρέψαι, οἷα δὴ ἐκπληγεὶς φρένας, ἀλλ’ Ἀντίλοχος δουρὶ μέσον περόνησε  τυχών. οὐδ’ ἤρκεσε θώρηξ χάλκεος καὶ ἑξῆς, ὡς ἐπὶ Ὀθρυονέως εἶπε ταὐτολογικῶς, καὶ τοὺς ἵππους ἐξήλασε Τρώων εἰς Ἀχαιούς. Σημείωσαι δὲ ὅτι τὸ  ἐξεπλήγη φρένας καὶ τὸ οὐδ’ ἐτόλμησεν ἵππους στρέψαι οὐδὲν ἄλλο ἐστὶν  ἢ θελχθῆναι τὸν ἡνίοχον, ὃ δὴ λέγειν εἴωθεν ἐπὶ τῶν τοιούτων ὁ ποιητής, ὡς  καὶ μετ’ ὀλίγα δηλωθήσεται. Ὁ δὲ τοιαῦτα πάσχων καὶ βλαβῆναι φρένας  λεχθείη ἂν καὶ ἐκπλαγεὶς στῆναι, ὡς τὸ τὸν δ’ ἄτη φρένας εἷλε, στῆ δὲ ταφών,  ὅπερ που ἐρεῖ ἐπὶ Πατρόκλου.
urn:cts:greekLit:tlg4083.tlg001.hc:13.285|Ἰστέον δὲ ὅτι τε τὸ ἐκπλήγη ποιητικῶς πέφρασται. τὸ γὰρ κοινὸν ἐξεπλάγη λέγεται παρὰ τοῖς μεθ’ Ὅμηρον,  καὶ ὅτι ἔκ τινος τοιαύτης ἐννοίας παρῆχθαι δοκεῖ καὶ τὸ ἐκπαγλότατ’ ἀνδρῶν,  ἵνα δηλοῖ τὸν ἐκπληγέντα τὰς φρένας, καὶ ὅτι φρένας οὐ τὸ σωματικὸν λέγει  μέρος, ἀλλὰ τὸ ἐκεῖθεν ἐνέργημα. φρένας μὲν γὰρ τὸ μόριον ἔχει ὁ ἡνίοχος,  οὐ φρονεῖ δὲ ὡς πάρος.
urn:cts:greekLit:tlg4083.tlg001.hc:13.286|Καὶ ὅτι τὸ οὐκ ἐτόλμησε δηί̈ων χεῖρας  ἀλύξας ἵππους στρέψαι, ἀνέστραπται ὁμοίως τῷ ὃ δὲ χασάμενος πελεμίχθη.  ὡς γὰρ ἐκεῖ ὀρθὸν τὸ πελεμιχθεὶς χάσατο, οὕτω καὶ ἐνταῦθα εἰπεῖν χρή, ὡς  οὐκ ἐτόλμησεν ἵππους στρέψας ὑπαλύξαι τοὺς ἐχθρούς.
urn:cts:greekLit:tlg4083.tlg001.hc:13.287|Τὸ δὲ  μέσον περόνησεν ἐκ μικροπρεποῦς πράγματος μέγα τι δηλοῖ. ἀπὸ γὰρ τῆς  κατὰ περόνην διελάσεως ἡ κατὰ τὸ δόρυ ἐνταῦθα τέτραπται.
urn:cts:greekLit:tlg4083.tlg001.hc:13.288|Ὅτι ἐνταῦθα μὲν Ἰδομενεὺς ἠλεύατο βολὴν δόρατος κρυβεὶς ὑπὸ τὴν ἀσπίδα            καὶ ὑπ’ αὐτῇ συστραφείς. Φησὶ γάρ, ὅτι τε κρύφθη ὑπ’ ἀσπίδι πάντοσε ἴσῃ  καὶ ὅτι ὑπ’ αὐτῇ πᾶς, ἤτοι ὅλος, ἐάλη, ὅ ἐστι συνειλήθη, συνεστράφη.
urn:cts:greekLit:tlg4083.tlg001.hc:13.289|Τὸ δ’ ὑπέρπτατο χάλκεον ἔγχος, καρφαλέον δέ οἱ ἀσπὶς ἐπιθρέξαντος ἄϋσεν  ἔγχεος καὶ μιμεῖται, φασί, διὰ τοῦ ἄϋσεν ἐλαφρὸν μὲν ψόφον ἀσπίδος, ἐπὶ  πολὺ δὲ παραταθέντα. Καὶ οὕτω μὲν Ἰδομενεὺς ἐκκλίνει τὴν βολήν, ἕτερος  δέ που κατακύπτει, τὸ δ’ ἐξόπισθεν δόρυ μακρὸν ἐνσκήπτει τῇ γῇ. Ἕκτωρ δέ  που ἀλεύατο, ἕζετο γὰρ προϊδών. ἄλλος δέ τις ὕπαιθα λιάσθη καὶ ἀλεύατο  κῆρα λικριφὶς ἀί̈ξας. οὕτω πόριμος καὶ ἐν τούτοις ὁ ποιητής. ἀλλαχοῦ μέντοι  ἁπλῶς οὕτω φησὶν ἄντα ἰδὼν ἀλεύατο, μὴ προσθεὶς καὶ τὸν τρόπον τῆς  ἀποφυγῆς.
urn:cts:greekLit:tlg4083.tlg001.hc:13.290|Τὸ δὲ ὑπ’ ἀσπίδι Ἀττικὸν καὶ αὐτό, τὸ μέντοι κοινὸν  ὑπ’ ἀσπίδα.
urn:cts:greekLit:tlg4083.tlg001.hc:13.291|Τὸ δὲ ἐάλη ποιητικὴ καὶ τοῦτο λέξις, ἀσυντελὴς  τοῖς γράφουσι καταλογάδην, γίνεται ἀπὸ τοῦ εἷλον, οὗ παθητικὸς ἀόριστος  Ἰωνικὸς ἄλην, καὶ ἐξ αὐτοῦ πλεονασμῷ τοῦ ε τὸ ἐάλη. ἢ κοινῶς, ἤλην ἤλης  ἤλη, καὶ διαλύσει ἐάλη ὡς ἐάγη, ὃ συγγενές ἐστι τῷ ἐκρύφθη οἷα συντελοῦν  εἰς κρύψιν.
urn:cts:greekLit:tlg4083.tlg001.hc:13.292|Τὸ δὲ καρφαλέον ἄϋσεν, ἤγουν ξηρόν, ὅπερ προϊὼν  σαφέστερον φράζει ἐπὶ θώρακος εἰπών, ὅτι αὖον ἄϋσεν, ἐναργεστάτην ὀνομασίαν  φασὶν οἱ παλαιοί, ὡς τοῦ δόρατος πληγὴν μὲν οὐ ποιήσαντος, ἐπιπολῆς δὲ  δραμόντος καὶ ξηρόν τι ψοφήσαντος. Ἐν τούτοις δὲ τὴν ἀσπίδα τοῦ Ἰδομενέως  δινωτήν τε λέγει καὶ κανονωτήν.
urn:cts:greekLit:tlg4083.tlg001.hc:13.293|Φησὶ γὰρ ἣν ῥινοῖσι βοῶν καὶ  νώροπι χαλκῷ δινωτὴν φορέεσκε, δύο κανόνεσσ’ ἀραρυῖαν. Οὐ γὰρ ἐχίαζον,            φασίν, αὐτὴν ὀχάνοις, ὡς νῦν γίνεται, ἀλλ’ ἦσαν ἀντὶ πόρπακος οἱ κανόνες,  οὓς χρυσοῦς εἶχεν ἡ τοῦ Νέστορος ἀσπίς. Καὶ ἄλλως δὲ κατὰ τοὺς παλαιούς,  ἐπεὶ οὐ πόρπακας εἶχον αἱ ἀσπίδες, ἀλλὰ τελαμώνων ἤρτηντο, διὰ τοῦτο πρὸς  τὸ κατευθύνειν αὐτὰς ἐχρῶντο δυσὶ κανόσι. Τινὲς δὲ τοὺς κανόνας ῥάβδους  ἡρμήνευσαν καὶ ῥαφάς.
urn:cts:greekLit:tlg4083.tlg001.hc:13.294|Ὅρα δὲ τὸ κρύφθη, φιλητὸν ὂν τῇ ποιήσει  μᾶλλον ἤπερ τὸ κρύβη. οὕτω δὲ καὶ τὸ βλαφθείς καὶ στρεφθείς καὶ θρεφθείς  προτιμότερα τοῖς ποιηταῖς τοῦ βλαβείς καὶ στραφείς καὶ τραφείς εἶναι δηλοῦνται  ἀλλαχοῦ διά τε μέτρου χρῆσιν καὶ ὅτι κάλλιον παρ’ αὐτοῖς ἡ καίριος τραχυφωνία τῆς ἁπλῶς ἐν προφορᾷ λόγου λειότητος.
urn:cts:greekLit:tlg4083.tlg001.hc:13.295|Δινωτὴ δὲ ἡ πάντοσε  ἴση, τουτέστι περιφερής, ὡς εἴπερ ἦν τορευτή. Δῖνος γὰρ ὁ τόρνος, ἐξ οὗ καὶ τὸ  δινῶ δινήσω ἐν πρώτῃ συζυγίᾳ τῶν περισπωμένων, καὶ ἐν τρίτῃ τὸ δινῶ δινώσω,  καθὰ καὶ ἀλλαχοῦ δηλοῦται.
urn:cts:greekLit:tlg4083.tlg001.hc:13.296|Τὸ δὲ ὑπέρπτατο σφοδρὰν δηλοῖ  δόρατος ἄφεσιν, καθ’ ἣν ὑπερπετασθῆναι τῆς ἀσπίδος λέγεται ὡς εἰ καὶ πτερόεν  βέλος ἦν. Φανερὸν δ’ ὅτι καὶ πτάσθαι λέγεται κατὰ χρόνον μέσου ἀορίστου  πρώτου, ἐξ οὗ τὸ ἔπτατο, καὶ πτέσθαι δὲ ὡς τυπέσθαι, οὗ προϋπόκειται τὸ  ἐπτόμην καὶ ἀνεπτόμην.
urn:cts:greekLit:tlg4083.tlg001.hc:13.297|Ὅτι δὲ τοῦ τρέχω ἐνεστῶτος ὁ μέλλων  θρέξω ἐστί, καὶ ὡς πολλαχοῦ ἡ τούτου χρῆσις, ἔκδηλόν ἐστιν.
urn:cts:greekLit:tlg4083.tlg001.hc:13.298|Ὅτι  ἐπιτυχίαν βολῆς δηλοῖ τὸ οὐδ’ ἅλιον ἔγχος βαρείης χειρὸς ἀφῆκεν, ἀλλ'  ἔβαλε τὸν δεῖνα.
urn:cts:greekLit:tlg4083.tlg001.hc:13.299|Ὅτι ἐν τῷ οὐ μὰν ἄτιτος κεῖται Ἄσιος καὶ  ἑξῆς ἕως τοῦ ἐπεί ῥά οἱ ὤπασα πομπόν, ἤγουν συνοδοιπόρον, ὡς προγέγραπται — Δηί̈φοβος δὲ σαρκαστικῶς τοῦτο ἔφη βαλὼν Ὑψήνορά τινα ἑταῖρον            Ἀντιλόχου — κρατερὸς μὲν ὁ Ἅιδης ἐρρέθη διὰ τὸ βίαιον, πυλάρτης δὲ διὰ  τὸ δυσεξίτητον, ἔτι δὲ καὶ διὰ τὸ δυσόρατον, ὅθεν καὶ Ἀί̈δης, ὃν οὐκ ἔστιν  ἰδεῖν. τοιοῦτον γὰρ αἱ ἀραρυῖαι πύλαι, οὔτε ἔσωθεν φυκταὶ οὔτε ἔξωθεν  ὁραταὶ τά γε ἐντός. Ἡ δὲ ἁπλότης τοῦ πυλάρτου ἦν ἐν τῷ πύλας στιβαρῶς  ἀραρυίας.
urn:cts:greekLit:tlg4083.tlg001.hc:13.300|Ὅτι δὲ τοῖς ἥρωσιν ἔθος ἦν ἐν τοῖς κατὰ πόλεμον δεινοῖς  βαρέως σαρκάζειν, πρὸ ὀλίγων καὶ αὐτὸ εἴρηται. Ἐν τούτοις δὲ καὶ ταὐτολογεῖ  ὁ ποιητὴς εἰπὼν ἐπί τε Δηϊφόβου ἐπί τε Ἰδομενέως τὸ ἔκπαγλον ἐπεύξατο  μακρὸν ἀύ̈σας.
urn:cts:greekLit:tlg4083.tlg001.hc:13.301|Ὅτι πολλάκις ἡ λύπη ἐμποδὼν καὶ εἰς τὰ πρὸ  ἔργου γίνεται, καθὰ δηλοῖ ὁ ποιητὴς καὶ ἐν τῷ ἀλλ’ οὐδ’ ἀχνύμενός περ  ἑοῦ ἀμέλησεν ἑταίρου, ὁ Ἀντίλοχος δηλαδή, ἀλλὰ θέων περίβη. οὗ διασαφητικὸν εὐθὺς ἐπενεχθὲν τὸ καί οἱ σάκος ἀμφεκάλυψεν, ἵνα ᾖ καὶ νῦν  περιβῆναι τὸ στῆναι περί τινα πεσόντα ἐπὶ σκέπῃ αὐτοῦ. Ἰστέον δὲ ὅτι οὐ  μόνον τὸ πολεμικὸν σκεῦος, ἀλλὰ καὶ ὁ κοινὸς λεγόμενος σάκκος δι’ ἑνὸς  κάππα προεφέρετο παρ’ Ἀθηναίοις, καθά φησιν Αἴλιος Διονύσιος. ὅθεν καὶ  σακεύειν, φησί, τὸ ὑλίζειν, ὡς Ἡρόδοτος, χρήμαθ’ ὑποσακιζόμενοι, καὶ  ὑποσακίζειν τῆς ὁδοῦ τὸ προκόπτειν καὶ ὑφαιρεῖσθαι. τοῦτο δὲ ἴσως καὶ ἀπὸ  τοῦ κατὰ μικρὸν ἐκκενουμένου σάκου.
urn:cts:greekLit:tlg4083.tlg001.hc:13.302|Ὅτι νεκροφορίαν φράζει  τὸ τὸν μὲν ἔπειτα ὑποδύντε δύο ἐρίηρες ἑταῖροι φερέτην βαρέα στενάχοντε.  Κυριολεκτεῖται δὲ καὶ ἐνταῦθα ὡς μάλιστα τὸ φέρειν ἐπὶ νεκροῦ λεχθέν,  οὗ καὶ ἡ κλίνη φέρτρον, ἀλλοῖόν τι οὖσα παρὰ τὸ φορεῖον. Κεῖται δ’ ἐν τούτοις  καί τις Ἐχίος καὶ ἕτερος Ἀλάστωρ, Ἑλληνικὰ κύρια ὀνόματα.
urn:cts:greekLit:tlg4083.tlg001.hc:13.303|Ὅτι πάνυ πολλὴν προθυμίαν καὶ ὁρμὴν ἐν μάχῃ δηλοῖ τὸ Ἰδομενεὺς δ’ οὐ  λῆγε μένος μέγα, ἵετο δ’ αἰεὶ ἠέ τινα ἐρεβεννῇ νυκτὶ καλύψαι ἢ αὐτὸς δουπῆσαι,  ἀμύνων τοῖς ἑαυτοῦ. Καὶ ὅρα ὅτι τὸ κτεῖναι νυκτὶ καλύψαι φησίν, ὅπερ  ἀλλαχοῦ εἶπεν Ἄϊδι προί̈αψεν, ὡς ταὐτὸν ὂν μεταφορικῶς νύκτα τε καὶ  Ἅιδην εἰπεῖν. Ἰστέον δὲ ὡς τὸ μὲν καί οἱ σάκος ἀμφεκάλυψε σκέπην           δηλοῖ, τὸ δὲ νυκτὶ καλύψαι θανατηρὰν σημαίνει ἐπίκρυψιν. οὐ μὴν καὶ  τὸ ἠέρι καλύψαι, τοιοῦτόν ἐστιν, ἀλλὰ δήλωσιν ἔχει τοῦ πρὸς ὥραν ἀόρατον  γενέσθαι τινά.
urn:cts:greekLit:tlg4083.tlg001.hc:13.304|Τὸ δὲ ἔληγε μένος οἱ μεθ’ Ὅμηρον ἔληγε μένους   ἐροῦσιν ἄν, τοιαύτῃ συντάξει χαίροντες. Ἔστι δὲ τὸ μὲν ἔληγε μένος ἀντὶ  τοῦ ἔπαυσε, τὸ δὲ ἔληγε μένους ἀντὶ τοῦ ἐπαύσατο.
urn:cts:greekLit:tlg4083.tlg001.hc:13.305|Τὸ δὲ δουπῆσαι  παρακολούθημα τοῦ ἐν μάχῃ θανεῖν. ἐντεῦθεν δὲ ἡ κοινὴ γλῶσσα ἐπὶ ζῴων  εἴληφε τὸ ψοφεῖν, οἷς ὅμοιον καὶ τὸ δεδουπότος Οἰδιπόδαο. Ὕπεστι δέ  τι καὶ σεμνότητος ἐν τοῖς τοιούτοις τῇ λέξει τοῦ δουπεῖν. ἐμφαίνει γὰρ σωμάτων  μέγεθος. τῶν γὰρ τοιούτων ἐστὶ τὸ ἀποτελεῖν δοῦπον, ὅτε καταρριφῶσι.  δῆλον δὲ ὡς ὁ ἁπλῶς δοῦπος ἐπιταθεὶς τὸν ἐρίγδουπον σεμνότερον συντίθησιν.
urn:cts:greekLit:tlg4083.tlg001.hc:13.306|Ὅτι ὁ τοῦ Αἰσυήτου υἱὸς ἥρως Ἀλκάθοος γαμβρὸς ἦν Ἀγχίσαο  ἐπὶ πρεσβυτάτῃ θυγατρὶ τῇ Ἱπποδαμείᾳ, ἣν περὶ κῆρι φίλησεν, ἤγουν  περισσῶς ἐφίλησεν, οὐ χείλεσιν ἀλλὰ ψυχῇ, πατὴρ καὶ πότνια μήτηρ,  ἡ κατὰ τοὺς παλαιοὺς Ἐριῶπις, ἐν μεγάρῳ: πᾶσαν γὰρ ὁμηλικίην, ἤγουν  κατὰ πάσας τὰς ὁμήλικας, ἐκέκαστο κάλλεϊ καὶ ἔργοισιν ἰδὲ φρεσί. τοὔνεκα  καί μιν γῆμεν ἀνὴρ ὤριστος ἐνὶ Τροίῃ εὐρείῃ. Καὶ ὅρα ὅτι παιδεύει ὁ ποιητής,  ὡς καὶ γονεῦσι πρὸς παῖδας πλείων ἡ εὔνοια δι’ ἀρετὴν ἤπερ διὰ φύσιν. καὶ  Ἱπποδάμειαν γὰρ οἱ αὐτῆς διὰ τὰς ἀρετὰς φιλοῦσιν. Ὅρα δὲ καὶ ὡς ἐν οὐδὲ  ὅλῳ ἑνὶ στίχῳ πᾶσαν ἐξέθετο γυναικὸς ἀρετήν, εἰπὼν κάλλει καὶ ἔργοις καὶ  φρεσί, συντόμως φράσας ἤπερ ἐν τῇ αʹ ῥαψῳδίᾳ, ἐπειδὴ ὅπερ εἶπεν ἐκεῖ δέμας  καὶ φυήν, ἐνταῦθα κάλλος ἔφη, συνελὼν ἐκεῖνα τὰ δύο ἐν λέξει μιᾷ.
urn:cts:greekLit:tlg4083.tlg001.hc:13.307|Σημείωσαι δὲ καὶ ὅτι ἐνταῦθα μετὰ τὸ ὤριστος ἐνὶ Τροίῃ εὐρείῃ ὑποτάσσουσί  τινες προσγράφοντες στίχους τούτους πρὶν Ἀντηνορίδας τραφέμεν καὶ  Πανθόου υἷας, Πριαμίδας θ’ οἳ Τρωσὶ μετέπρεπον ἱπποδάμοισιν, ἕως ἔθ'  ἥβην εἶχεν, ὄφελλε δὲ κούριον ἄνθος, ἵνα ᾖ ὁ Ἀλκάθοος ἄριστος πρὶν γενέσθαι  τοὺς ῥηθέντας. Ὅτι δὲ, καθὰ προεσημειώθη, ἐν πολλοῖς ἔπη Ὁμηρικὰ ἐκ  τῶν ἀντιγράφων λείπουσι, πολλοὶ τῶν παλαιῶν καὶ λέγουσι καὶ ἀποδεικνύουσιν.
urn:cts:greekLit:tlg4083.tlg001.hc:13.308|Ὅτι τὸ θέλγειν πανταχοῦ παρὰ τῷ ποιητῇ, ὡς καὶ προερρέθη,  ἐκτροπήν τινα δηλοῖ καὶ μετάθεσιν τοῦ κατὰ φύσιν διὰ φόβον ἢ λύπην ἢ ἡδονὴν  ἢ ἕτερόν τι πάθος ὑπερβάλλον, καὶ ὃς ἂν ἐνεὸς μείνῃ παθών τι τοιοῦτον, ὁ           τοιοῦτος θέλγεσθαι λέγεται, καὶ ἐκ τοῦ τοιούτου θέλγειν καὶ Τελχῖνας, ὡς καὶ  ἐν Ὀδυσσείᾳ ἐρρέθη, πλάττουσιν οἱ μῦθοι δαίμονάς τινας κακοποιοὺς καὶ  οὐκ ἐπὶ καλῷ θέλγοντας. ὅθεν καὶ νῦν εἰπὼν Ὅμηρος, ὡς ἐδάμασεν ὑπὸ τῷ  Ἰδομενεῖ τὸν Ἀλκάθοον Ποσειδῶν, θέλξας ὄσσε φαεινώ, ἐφερμηνεύει  λέγων πέδησε δὲ φαίδιμα γυῖα.
urn:cts:greekLit:tlg4083.tlg001.hc:13.309|Τοῦτο δὲ ἀναπτύσσων εἰς πλείω  σαφήνειαν ἐπιφέρει οὔτε γὰρ ἐξοπίσω φυγέειν δύνατο οὔτ’ ἀλέασθαι,  τῇ εἰς πλαγιόν τι δηλαδὴ ἐκκλίσει ἀλλ’ ὥς τε στήλην ἢ δένδρεον ὑψιπέτηλον  ἀτρέμας ἑσταότα στῆθος μέσον οὔτασε δουρὶ ἥρως Ἰδομενεύς. Καὶ ἔστι  τὸ τοιοῦτον θέλγειν ἤ, ὥς που ἐγράφη, ἀντὶ τοῦ ἀπάγειν τινὰ οὗ ἐθέλει, ἢ τὸ  εἰς ὃ θέλει ὁ ἐχθρὸς ἄγειν. τὸ δὲ ἦν ἐνταῦθα τὸ μεταβαλεῖν τῆς ὀξυωπίας καὶ  στήσειν ἀκίνητον ὡς τρόπον τινὰ τῆς ψυχῆς νεκρῷ, φασίν, ἐνοικούσης τῷ  σώματι. λέγει δὲ καὶ ἀλλαχοῦ οὐδέ μ’ ἔθελξε, καὶ Κίρκη δὲ πρὸς Ὀδυσσέα  φησὶ ὡς οὔ τι πιὼν τάδε φάρμακ’ ἐθέλχθης, ἤτοι τοῦ κατὰ φύσιν μετέστης.  δοκεῖ δὲ καὶ πρὸ ὀλίγου ὁ τοῦ Ἀσίου ἡνίοχος, ὅπου ἐξεπλήγη φρένας, τοιοῦτόν  τι παθεῖν, ὡς καὶ προερρέθη, ἐκ πολλῆς δειλίας καὶ ἐκπλήξεως, εἰ καὶ Ὅμηρος  τὴν τοῦ θέλγειν λέξιν ἐκεῖ οὐκ ἐξεφώνησε.
urn:cts:greekLit:tlg4083.tlg001.hc:13.310|Σημείωσαι δὲ ὅτι ἐπὶ μὲν  τοῦ Ἀσίου καὶ ὡρισμένως εἶπε δρῦν καὶ ἀχερωί̈δα καὶ πίτυν, αἷς ὅμοιος ὁ  Ἄσιος ἔπεσεν, ἐνταῦθα δ’ ἐπὶ Ἀλκαθόου ἠρκέσθη δένδρον εἰπὼν ὑψιπέτηλον,  πλὴν οὐ κείμενον ἀλλὰ ἑστώς, προσθέμενος καὶ στήλην, καὶ στίχῳ ἑνὶ δύο  ἐμπεριγράψας παραβολάς, ὧν ἡ ἐκ τῆς στήλης προσφυεστέρα τῷ ὑποκειμένῳ  προσώπῳ τε καὶ πράγματι. Ἐν δὲ τῷ ὑψιπέτηλον καὶ πρὸ αὐτοῦ ἐν τῷ  πέτηλον σημειῶδες ὅτι τὸ μὲν ἐκ τοῦ πέτω γινόμενον πέτηλον διὰ τοῦ  ἦτα γράφεται, τὸ δὲ ἐκ τοῦ συγκεκομμένου πτῶ παράγωγον πτίλον τὴν διὰ  τοῦ ἰῶτα γραφὴν ἀπηνέγκατο. Ὅτι δὲ τὰ πέτηλα φυλάττει τὴν κλῆσιν ταύτην  εἰς ἔτι παρά τισι, δηλοῦσι τὰ παρὰ τοῖς Λυκίοις πετήλια.
urn:cts:greekLit:tlg4083.tlg001.hc:13.311|Ὅρα  δ’ ἐν τοῖς ῥηθεῖσι καὶ τὸ ἐξοπίσω, περιττὴν ἔχον τὴν πρόθεσιν, καὶ τὸ ἀτρέμας, φανερῶς ὂν ἐπίρρημα.
urn:cts:greekLit:tlg4083.tlg001.hc:13.312|Ὅτι τελικὸν αἴτιον θώρακος τὸ κατὰ  ὀλέθρου βοηθεῖν, ὡς δῆλον ἐκ τοῦ ῥῆξε δέ οἱ ἀμφὶ χιτῶνα χάλκεον, ὅς οἱ  πρόσθεν ἀπὸ χροὸς ἤρκει ὄλεθρον. Ἔστι δὲ τὸ πρόσθεν χρονικὸν ἀντὶ τοῦ  κατὰ τὸν πρότερόν ποτε χρόνον.
urn:cts:greekLit:tlg4083.tlg001.hc:13.313|Ὅτι ὥσπερ πρὸ μικροῦ ἀσπὶς  ἄϋσεν ἐπιθρέξαντος ἔγχεος, οὕτω καὶ νῦν ῥαγεὶς χιτὼν χάλκεος αὖον ἄϋσεν,  ὥστε καὶ ἐπὶ ἀψύχων λέγεται τὸ ἄϋσεν. Ἰστέον δὲ ὅτι τὸ ῥήσσειν καὶ ἐρείκειν           λέγεται. διὸ τὸν ῥαγέντα τοῦτον χιτῶνα ὑποκαταβὰς ἐρείκεσθαι λέγει, εἰπὼν  αὖον ἄϋσεν ἐρεικόμενος περὶ δουρί. Ποιητικὴ δὲ λέξις τὸ ἐρεικόμενος καὶ  τὸ αὐτοῦ θέμα τὸ ἐρείκω, ἐξ οὗ φυτόν τε ἐρείκη, ὃ παραφθείροντες οἱ χυδαῖοι  ἐρείχην φασί, καὶ ὄσπρια ἐρεικτὰ τὰ σχιστά, ὁποῖον ὁ κύαμος. Παυσανίας  δὲ καὶ ἐρεικτὸν πυρὸν λέγει τὸν μὴ εἰς ἄλευρα ἀληλεσμένον, ἀλλ’ ὥστε δύο  ἐξ ἑνὸς γεγονέναι, ὃν ἄνθρωπος κοινὸς εἴποι ἂν ἁδράλεστον.
urn:cts:greekLit:tlg4083.tlg001.hc:13.314|Ὅτι  εἰπὼν Ὅμηρος ὡς στῆθος μέσον οὔτασε, δόρυ δ’ ἐν κραδίῃ ἐπεπήγει, ἥ ῥά  οἱ ἀσπαίρουσα καὶ οὐρίαχον πελέμιξεν ἔγχεος, ἤγουν τὸ ἕτερον ἄκρον τοῦ  δόρατος ἐκράδανε, περὶ οὗ καὶ ἀλλαχοῦ ἐρρέθη, διδάσκει ποῦ τε ἡ καρδία κεῖται  καὶ ὅτι ὁρμῶν ὁ σίδηρος ἐπὶ τὰ πρόσω ἀνεκρούσθη τῷ παλμῷ τῆς καρδίας.
urn:cts:greekLit:tlg4083.tlg001.hc:13.315|Οὐρίαχος δέ, ὡς καὶ προδεδήλωται, τὸ ἀντικείμενον τῇ αἰχμῇ καὶ  οἷον οὐρὰ δόρατος, ὃ καὶ στύραξ λέγεται καὶ σαυρωτήρ.
urn:cts:greekLit:tlg4083.tlg001.hc:13.316|Τὸ δὲ ἐπαγόμενον, τὸ ἔνθα δ’ ἔπειτ’ ἀφίει μένος ὄβριμος Ἄρης, οἱ μὲν κἀνταῦθα ἐφερμηνευτικὸν εἶπον εἶναι τοῦ οὐρίαχος, ἵνα δηλοῖ τὸν ἐν τῷ ἑτέρῳ ἄκρῳ τοῦ δόρατος  Ἄρην, ἤγουν σίδηρον, ἔνθα τελευτῶν αὐτός, ἤγουν πληρούμενος, ἀφίησιν, ὅ  ἐστι παύει, τὸ ἑαυτοῦ μένος. Οἱ δὲ περὶ τῆς αἰχμῆς τοῦτο νοοῦντές φασιν  ἔνθα, τουτέστι περὶ τὴν παλλομένην καρδίαν, ἀφῆκε τὸ μένος ὁ σίδηρος,  ἤγουν ἔστη τῆς προσωτέρω ὁρμῆς. ἢ καὶ ἄλλως, ἔνθα ὁ σίδηρος ἐποίησε  τὸν τετρωμένον ἀφεῖναι τὸ ψυχικὸν μένος, ἤγουν θανεῖν. Ὅτι ἔκπαγλον ἐπευξάμενος ὁ Ἰδομενεὺς ἐνταῦθα ἐφ’ οἷς ἠρίστευσε, καὶ ἐρωτήσας εἴπερ ἄξιον τρεῖς  ἑνὸς ἀντιπεφάσθαι, ὡς πρὸ βραχέων εἴρηται, εἶτα καὶ τὸν Δηί̈φοβον, ὡς καὶ  αὐτὸ προερρέθη, ἀντίον αὐτοῦ στῆναι προκαλεσάμενος, γενεαλογεῖ ἑαυτόν,  ἵνα ἔργοις αὐτοῖς ἀνδρεῖος ἀναδειχθεὶς συστήσῃ, ὡς καὶ εὐγενής ἐστιν οὐδὲν  ἔλαττον τῶν ἀμφὶ τὸν Πρίαμον.
urn:cts:greekLit:tlg4083.tlg001.hc:13.317|Φησὶ γὰρ δαιμόνι', ἀλλὰ καὶ  αὐτὸς ἐναντίος ἵστασ’ ἐμεῖο, ὄφρα ἴδῃ, ἤγουν θεάσῃς, οἷος Ζηνὸς γόνος  ἐνθάδ’ ἱκάνω. ὃς πρῶτον Μίνωα τέκε Κρήτῃ ἐπίουρον, ὅ ἐστι φύλακα, ὡς  προδεδήλωται, ταὐτὸν δ’ εἰπεῖν βασιλέα. Μίνως δ’ αὖ τέκεθ’ υἱὸν ἀμύμονα  Δευκαλίωνα, Δευκαλίων δ’ ἐμὲ τίκτε, πολέεσσ’ ἄνδρεσσιν ἄνακτα, Κρήτῃ  ἐν εὐρείῃ.
urn:cts:greekLit:tlg4083.tlg001.hc:13.318|Εἶτα καὶ ἐκφοβῶν τὸν ἀντίπαλόν φησιν νῦν δ’ ἐνθάδε  νῆες ἔνεικαν σοί τε κακὸν καὶ πατρὶ καὶ ἄλλοισι Τρώεσσιν, ὅπερ ἐπὶ μεγάλου  παρῳδηθήσεταί ποτε κακοῦ. Καὶ ὅρα ὡς καὶ ἐνταῦθα Ἰδομενεὺς ἁπλοϊκῶς           οὕτω ἀντικρὺ τοῦ ἐχθροῦ ἑστὼς τὴν ἑαυτοῦ γενεαλογίαν σεμνολογεῖ, ἐρωτηθεὶς  ὑπ’ οὐδενός, ὥς που ὁ Γλαῦκος ὑπὸ Διομήδους, ἀλλ’ αὐθαιρέτως περιαυτολογῶν  οὐ μόνον εἰς ἔκπληξιν τοῦ ἀνθισταμένου, ἀλλὰ καὶ διότι ἐν τῇ ῥαψῳδίᾳ ταύτῃ  φιλόλαλον ἀφελῶς τὸ ἦθος τοῦ Ἰδομενέως πλάττεται.
urn:cts:greekLit:tlg4083.tlg001.hc:13.319|Ἰστέον δὲ  καὶ ὡς, εἰ Δευκαλίων πατὴρ τῷ Ἰδομενεῖ, ἄρα Δευκαλιωνίδης αὐτός, ὥστε  ὅπου Δευκαλίδην εἶπεν αὐτόν, κατὰ συγκοπὴν ἐκ τοῦ Δευκαλιωνίδης τοῦτο  ἔφη.
urn:cts:greekLit:tlg4083.tlg001.hc:13.320|Καὶ ὅτι πρῶτον Μίνωα τεκεῖν λέγεται Ζεὺς οὐχ’ ἁπλῶς ἐν  ἅπασιν υἱοῖς, ἀλλ’ ἐν τῷ κατὰ τὸν Μίνωα φύλῳ τῷ κατὰ βάθος. εἰ γὰρ καὶ  πάντων τῶν τοιούτων πατὴρ ὁ Ζεύς, ἀλλὰ κυρίως πρώτου τοῦ Μίνωος, τῶν  δὲ ἐφεξῆς ὡς πρόγονος. Ὅρα δὲ καὶ ὡς διχῶς ἔφη τέκετο υἱόν παθητικῶς  καὶ Μίνωα τέκεν ἐνεργητικῶς.
urn:cts:greekLit:tlg4083.tlg001.hc:13.321|Εὐρεῖα δὲ Κρήτη διὰ τὸ τῆς νήσου  εὐμέγεθες οἰκειότερον ἤπερ πρὸ ὀλίγων ἐρρέθη τὸ ἐνὶ Τροίῃ εὐρείῃ, πλὴν  εἰ μὴ ἄρα τοῦτο διὰ χώραν ὅλην ἐλέχθη τὴν κατὰ Τροίαν, οὐ μὴν δι’ αὐτὴν  μόνην τὴν Τρωϊκὴν πόλιν. πάντως δὲ ὁ χώρας εὐρείας ἄναξ καὶ πολέεσσιν  ἄνδρεσσιν ἀνάσσει.
urn:cts:greekLit:tlg4083.tlg001.hc:13.322|Ὅτι Δηϊφόβῳ βουλευσαμένῳ ἤ τινά  που Τρώων ἑταρίσσαιτο μεγαθύμων κατὰ Ἰδομενέως ἂψ ἀναχωρήσας ἢ  πειρήσαιτο καὶ οἶος, δοάσσατο, ἤγουν ἔδοξε, κέρδιον εἶναι βῆναι ἐπ’ Αἰνείαν.  κρίνει γὰρ καὶ αὐτὸς καλὸν εἶναι τὸ σύν τε δύο, ὅπερ ἀλλαχοῦ εἶπεν ὁ ποιητής.  Καὶ ὅρα τὸ ἑταρίσαιτο καὶ πειρήσαιτο, ἔτι δὲ καὶ τὸ εἶναι καὶ βῆναι, σχήματα  κάλλους ὄντα διὰ τὸ παρισοῦν. Ἔστι δὲ ἑταρίσασθαι νῦν μὲν τὸ εἰς βοηθὸν  προσλαβεῖν, ἐπεὶ καὶ ἑταῖρος ἔστιν ὅτε ὁ ὑπουργῶν, ὡς καὶ ἡ Ὀδύσσεια δηλοῖ.  οὕτω γὰρ ναύτης ἑταῖρος τῷ διαπλωϊζομένῳ, ἔτι δὲ καὶ ἄνεμος. ἁπλῶς μέντοι  ἑταιρίζεσθαι τὸ φιλιοῦσθαι. διχῶς δὲ λέγεται καὶ αὐτό, κατά τε πάθος, ὡς  ἐνταῦθα, καὶ κατ’ ἐνέργειαν, ὡς ἐν τῷ τέλει τῆς Ἰλιάδος, οἷον σοὶ γὰρ φίλτατόν  ἐστιν ἀνδρὶ ἑταιρίσαι. Τὸ δὲ δοάσατο ἀποβολὴν ἔπαθε τοῦ κ ἐκ τοῦ δοκῶ  δοκάζω, καθὰ καὶ ῥοδαλὸν ἐρεῖ που ποταμὸν δονακῆα, ἤτοι κραδαλόν, ὅ ἐστιν  εὐκράδαντον διὰ τοὺς ἐκεῖ δόνακας. καὶ αὐτόθι γὰρ κατά τινας τὸ κ ἐκλέλοιπε.  Τινὲς δὲ δοάσασθαί φασι τὸ μετὰ δοιήν, ὅ ἐστιν ἀμφιβολίαν καὶ ἐνδοιασμόν,  κρῖναί τι καὶ τυπῶσαι, ὡς ἂν εἴη δοιάσασθαι, καὶ ἀποβολῇ τοῦ ι δοάσασθαι.
urn:cts:greekLit:tlg4083.tlg001.hc:13.323|Ὅτι τὸν Αἰνείαν Δηί̈φοβος ἑταρίσασθαι, ὡς προερρέθη, ἐθελήσας  οὐ προμαχοῦντα εὗρεν ἀλλ’ ὕστατον ὁμίλου ἑσταότα. διὰ τί δὲ τοῦτο; ἆρα  διὰ δειλίαν; οὐχί. ἀλλ’ ὡς οὐραγοῦντα; οὒ μὲν οὖν οὐδὲ τοῦτο, ἀλλὰ διὰ λύπην  βαθεῖαν. Αἰεὶ γάρ, φησίν, Πριάμῳ ἐπεμήνιε δίῳ, οὕνεκ’ ἂρ ἐσθλὸν ἐόντα  μετ’ ἀνδράσιν οὔ τι τίεσκεν. Ὑπωπτεύετο γὰρ ὡς βασιλειῶν. ὑπῆν δέ, φασί,  καὶ χρησμός, ἁλούσης τῆς Ἰλίου Αἰνείαν βασιλεῦσαι, καθὰ καὶ ὁ ποιητὴς ἐρεῖ  ἐν τοῖς ἑξῆς. Τινὲς δὲ φθόνῳ μὴ τιμᾶσθαί φασι τὸν Αἰνείαν ὑπὸ Πριάμου,  ἐπεὶ θεὸς ὣς τίετο δήμῳ. ἄλλοι δὲ μισεῖσθαί φασιν αὐτόν, ὡς τῆς μητρὸς  αὐτοῦ Ἀφροδίτης ἐκμηνάσης τὸν Ἀλέξανδρον εἰς τὸν τῆς Ἑλένης ἔρωτα.  Ὅρα δὲ ὡς ἀεὶ δακνηρὸν ἦν τὸ ἐσθλόν τινα ὄντα ἐν ἀνδράσι μὴ τιμᾶσθαι.  Ἐσθλὸς δὲ Αἰνείας, ὡς καὶ γένους τὰ πρῶτα ἔχων καὶ ἀνδρίᾳ προέχων.
urn:cts:greekLit:tlg4083.tlg001.hc:13.324|Τὸ δὲ, ἀεὶ ἐπεμήνιε παρατεταμένον θυμὸν εἶναι τὴν μῆνιν δηλοῖ  διὰ τοῦ αἰεί ἐπιρρήματος.
urn:cts:greekLit:tlg4083.tlg001.hc:13.325|Ὅτι ὁ πρὸ ὀλίγων δηλωθεὶς Ἀλκάθοος  ὁ τῷ Ἀγχίσῃ γαμβρὸς δόμοις ἔνι τυτθὸν ἐόντα τὸν Αἰνείαν ἔθρεψεν, ᾧ καὶ  ὀφείλων τροφεῖα, εἰπεῖν δὲ καθ’ Ὅμηρον θρέπτρα, καὶ κῆδος φυλάσσων, ἔβη  ἐπαμῦναι πεφονευμένῳ ὑπὸ Ἰδομενέως. καὶ αὐτὸς μὲν ἐπῆλθεν,
urn:cts:greekLit:tlg4083.tlg001.hc:13.326|ἀλλ'  οὐκ Ἰδομενέα φόβος λάβε τηλύγετον ὥς, ἤγουν ὡς γέροντα καὶ ἤδη τῆλε  γενόμενον, τουτέστι πόρρω ἡλικίας ἥκοντα. μεσαιπόλιον γὰρ φθάσας εἶπεν  αὐτόν. Ἕτεροι δὲ τηλύγετον ἐνταῦθα εἶπον τὸν μεμονωμένον, ὡς καὶ προεγράφη. διὸ καὶ προϊὼν ἐρεῖ καί μοι οἴῳ ἀμύνετε. Εἴληπται δὲ ἡ λέξις μεταληπτικῶς ἐκ τῶν μονογενῶν τέκνων, καὶ ἔστιν ὅμοιον τῷ Τυδείδης αὐτός  περ ἐὼν προμάχοισιν ἐμίχθη. Καὶ ὅρα ὅτι φόβος, φησίν, αὐτὸν οὐκ ἔλαβεν,  ἤγουν οὐκ ἐθέλησε φυγεῖν. ἄλλως μέντοι ὅτι δέδιεν ἐκεῖνος αἰνῶς τὸν Αἰνείαν,  ὁμολογήσει μετὰ μικρόν. ἴσως δὲ καὶ ἔφυγεν ἄν, εἴπερ εἶχεν, οὐκ εἶχε δὲ ὑπὸ  γήρως, ὡς μετ’ ὀλίγα δηλώσει Ὅμηρος.
urn:cts:greekLit:tlg4083.tlg001.hc:13.327|Ἰστέον δὲ ὅτι Ὅμηρος  εἰπὼν ἐνταῦθα, ὡς χρὴ γαμβρῷ ἀμυνέμεναι, εἴ πέρ τί σε κῆδος ἱκάνει, τριχῇ  τὸ κῆδος νοεῖν ἀφίησι, λύπην δηλαδὴ τὴν ἐπὶ τῷ γαμβρῷ, καὶ φροντίδα,  καὶ οἰκειότητα κηδεστικήν, ὅ ἐστι τὴν κατὰ συμπενθερίαν.
urn:cts:greekLit:tlg4083.tlg001.hc:13.328|Ὅτι  ἔμενε τὸν Αἰνείαν Ἰδομενεύς, ὡς ὅτε τις σῦς οὔρεσιν ἀλκὶ πεποιθώς, ὅς τε  μένει κολοσυρτὸν ἐπερχόμενον πολὺν ἀνδρῶν χώρῳ ἐν οἰοπόλῳ, φρίσσει δέ  τε νῶτον ὕπερθεν. ὀφθαλμὼ δ’ ἄρα οἱ πυρὶ λάμπετον: αὐτὰρ ὀδόντας θήγει,  ἀλέξασθαι μεμαὼς κύνας ἠδὲ καὶ ἄνδρας. Καὶ ὅρα ὡς πολλάκις χρησάμενος           τῇ ἀπὸ συὸς παραβολῇ ὁ ποιητὴς ἀεὶ εὐπορεῖ ἑτεροτρόπου φράσεως, ποικίλην  καὶ αὐτὸς πανδαισίαν τοῖς φιλομαθέσιν ἐξ ἑνὸς ζῴου τούτου δαιτρεύων, καὶ  ἐκπλήττων κατὰ τὸν ἱστορούμενον φίλον δειπνοκλήτορα ἐπὶ τοῦ μεγάλου  Ἀλεξάνδρου, ὃς ἐκ τοιούτου ζῴου πολλὰ παραθεὶς τῷ βασιλεῖ καρυκεύματα  τότε δεξιὸς ἔδοξε. Τῶν δ’ ἐνταῦθα λέξεων περὶ μὲν τοῦ ἀλκί καὶ τοῦ φρίσσει  προερρέθη.
urn:cts:greekLit:tlg4083.tlg001.hc:13.329|Κολοσυρτὸς δὲ ὁ μετὰ κολῳοῦ, ὅ ἐστι θορύβου, ἐπισυρμός,  ἢ κυρίως, ὡς καὶ προείρηται, ὁ ἐν ὄρει κάλων, ὅ ἐστι ξύλων, ἑλκυσμὸς καὶ ὁ  ἐξ αὐτῶν θόρυβος, ἢ κτύπος γινόμενος ἐν τῷ κόλα σύρεσθαι ξύλα, ἤγουν κολοβωθέντα, ὡς εἰκός, τομαῖς καὶ πελεκήμασι. Τινὲς δὲ τὸν μέγαν θόρυβον οὕτω  νοοῦσι. κόλον γὰρ παρ’ αὐτοῖς τὸ μέγα, ἐξ οὗ καὶ κολόκυμα τὸ μέγα κῦμα,  καὶ ὁ μεγάλην δέ, φασίν, ἁφὴν ἔχων κόλαφος καλεῖται, ἀφ’ οὗ ῥῆμα κολαφίζειν. Ἰστέον δὲ ὅτι τὸ κόλον οὐ μόνον ἐπὶ μεγάλου τινὸς λαμβάνεται, ἀλλὰ  καὶ τὸ κολοβὸν δηλοῖ καὶ μὴ ἔχον ὁλότητα, ὅθεν καὶ κόλος βοῦς, καὶ ἵνα τις  εἴπῃ τὸ αὐτὸ συνθέτως, ὁ κολοβός, καὶ κόλον δόρυ ἐν τοῖς ἑξῆς, οὗ ἀποτέτμηται  καὶ ἡ αἰχμὴ καὶ ὁ καυλός, καὶ κολόκυμα καθ’ ἑτέρους τὸ κωφὸν κῦμα, ὃ ἐκολούσθη ὡς ἀνέμου δίχα κινούμενον, καὶ κολώνη καὶ κολώνεια καὶ κολωνὸς δέ,  τὰ λήγοντα μὲν εἰς ὀξύ, μὴ ἀκριβῶς δὲ ἀπωξυμμένα, ἀλλ’ ἔχοντά τι καὶ πλάτους  ἐν τῇ κορυφῇ.
urn:cts:greekLit:tlg4083.tlg001.hc:13.330|Οἰοπόλος δὲ χῶρος κἀνταῦθα ὁ ἔρημος, ἐν ᾧ οἶός τις,  ὅ ἐστι μόνος, πολεῖ, ἢ ἔνθα οἰῶν πώεα πολοῦσι βοσκόμενα. Ἔνθα σημείωσαι  ὡς, εἰ καὶ τὸ πωλεῖν καὶ πωλεῖσθαι, ὅ ἐστιν ἀναστρέφεσθαι, ὁ ποιητὴς ἐκτείνει,  ἀλλὰ τὰ ἐκεῖθεν, οἷον οἰωνοπόλος, ὀνειροπόλος, οἰοπόλος, ἱπποπόλος, οἷον  ἱπποπόλων Θρᾳκῶν, καὶ ὅσα τοιαῦτα, ἐν τῷ ο μικρῷ γράφεται. τὸ μέντοι  εὔπωλος γῆ ἑτεροίαν παρὰ τὰ ῥηθέντα ἔχει σύνθεσιν, διὸ οὐδὲ γράφεται κατ'  αὐτά.
urn:cts:greekLit:tlg4083.tlg001.hc:13.331|Τὸ δὲ φρίσσει νῶτον ὕπερθεν οἱ μεθ’ Ὅμηρον φρίσσει φασὶ  λοφιάν.
urn:cts:greekLit:tlg4083.tlg001.hc:13.332|Τὸ δὲ πυρὶ λάμπετον, ἐξ οὗ σύνθετον ὁ Πυριλαμπής,           ὅμοιον μέν ἐστι τῷ πῦρ ὀφθαλμοῖσι δεδορκώς, ἤγουν ὡς πῦρ, τολμηρότερον  δὲ εἴρηται τοῦ πυρὶ λαμπετόωντι ἐί̈κτην. πυρὶ γὰρ αὐτόχρημα λάμπειν  λέγει νῦν τοὺς ὀφθαλμοὺς τοῦ συός. Θήγειν δὲ ὀδόντας ἐν τῷ θυμοῦσθαι ἴδιον  μάλιστα συός. Ἔστι δὲ θήγειν ὀδόντας τὸ εἰς θοὸν ἄγειν, ἤγουν εἰς ὀξύ. τὸν  δὲ ἐντεῦθεν κτύπον φθάσας κόμπον ἔφη.
urn:cts:greekLit:tlg4083.tlg001.hc:13.333|Κεῖται δ’ ἐνταῦθα καὶ  παρήχησις σώφρων ἐν τῷ ὣς μένεν Ἰδομενεύς, ἢ καὶ ἐτυμολογία, ὡς καὶ  τοῦ Ἰδομενέως ἐκ τοῦ μένειν ἐτυμολογουμένου. τί δὲ τὸ μένειν, ἐδήλωσεν  ἐπαγαγὼν οὐδ’ ὑπεχώρει.
urn:cts:greekLit:tlg4083.tlg001.hc:13.334|Ὅρα δὲ ὡς ἐν τῇ ῥηθείσῃ παραβολῇ καὶ ἀπολύτως ἔφη τὸ ἔμενεν, οἷον ἀλλ’ ἔμενεν ὡς ὅτε σῦς, καὶ συντεταγμένως. ἡ γὰρ ἀπόδοσις ὣς μένεν Ἰδομενεὺς Αἰνείαν φησί.
urn:cts:greekLit:tlg4083.tlg001.hc:13.335|Ὅτι Ἰδομενεὺς ἀληθευτικὸς ὢν ὁμολογεῖ δεδιέναι τὸν Αἰνείαν, εἰπὼν δεῦτε  φίλοι, καί μ’ οἴῳ, ἤγουν καί μοι τῷ μόνῳ καί, ὡς προρρέθη, τηλυγέτῳ,  ἀμύνατε: δείδια δ’ αἰνῶς Αἰνείαν ἐπιόντα πόδας ταχύν, ὅς μοι ἔπεισιν, ὃς  μάλα καρτερός ἐστι μάχῃ ἔνι φῶτας ἐναίρειν, καὶ δ’ ἔχει ἥβης ἄνθος, ὅ τε  κράτος ἐστὶ μέγιστον. Καὶ ὅρα ὡς ἐγκωμιάζει φιλαλήθως τὸν ἐχθρὸν ἥρωα.
urn:cts:greekLit:tlg4083.tlg001.hc:13.336|Εἶτα δεικνύων, ὅτι διὰ τὴν νεότητα τοῦ Αἰνείου δέδιεν ἐκεῖνον,  φησὶ εἰ γὰρ ὁμηλικίη γε γενοίμεθα τῷδ’ ἐνὶ θυμῷ, αἶψά κεν ἠὲ φέροιτο μέγα  κράτος ἠὲ φεροίμην, τουτέστι τότε ἂν ἐν ἀμφιβόλῳ πεσεῖται τὰ τῆς νίκης,  ὡς νῦν γε οὐκ ἔστιν ἀμφιβαλεῖν, ὅτι κρείσσων ὁ Αἰνείας. Μέσως δὲ ἔχει τὸ  φέροιτο, δύναται γάρ ποτε καὶ φέροι λέγεσθαι, ὡς μυριαχοῦ φαίνεται.
urn:cts:greekLit:tlg4083.tlg001.hc:13.337|Φίλοι δὲ καλούμενοι πρὸς τοῦ Αἰνείου εἰς ἄμυναν Ἀσκάλαφος, ὁ τοῦ Ἄρεος,  Ἀφαρεύς, οὗ ἡ παραγωγὴ ἐκ τοῦ ἄφαρ, ὅ ἐστιν εὐθέως, ἵνα δηλοῖ τὸν σύντομον  ὁμοίως τῷ Ἀφάρεως, ἔτι δὲ Δηϊπυρός, συγκείμενος παρὰ τὸ δήϊον πῦρ, καὶ  Μηριόνης καὶ Ἀντίλοχος. οὐ γὰρ ἐξαρκεῖ μόνος ὁ Ἰδομενεὺς ἀντιβῆναι τῷ  τηλικούτῳ Ἕκτορι, ὃν οὐχ’ ἁπλῶς, ἀλλὰ αἰνῶς δέδιεν, ὅ ἐστι λίαν, ὡς μάλα  καρτερόν.
urn:cts:greekLit:tlg4083.tlg001.hc:13.338|Ἰστέον δὲ ὅτι ἔχει τι παρηχήσεως τὸ δείδια αἰνῶς  Αἰνείαν κατὰ τὸ αἰνῶς καὶ τὸ Αἰνείαν. Τὸ δὲ πόδας ταχύν οὐ μάτην Ἰδομενεὺς παρεσημήνατο, ἀλλὰ διότι αὐτὸς οὐ τοιοῦτος ἦν. ἐρεῖ γὰρ ὑποκαταβαίνων ὁ ποιητὴς οὐκ ἔμπεδα γυῖα ποδῶν αὐτῷ εἶναι καὶ τὰ ἑξῆς. Τὸ δὲ ὅς  μοι ἔπεισι παρέλκει. ἀρκεῖ γὰρ τὸ δείδια Αἰνείαν ἐπιόντα. σχεδιασμοῦ δὲ  καὶ τοῦτο ἔργον, ἐν ᾧ ἀπαρατήρητος ἡ γραφή. διὸ καὶ τὸ ὅς δὶς ἔθετο συναπτῶς ὅς μοι ἔπεισιν, ὃς μάλα, ὥσπερ καὶ πρὸ ὀλίγων ἐν τῷ περὶ Ὀθρυονέως  λόγῳ τὸ δη ἐπίρρημα ὁμοίως ἐδίσσευσεν, εἰπὼν περὶ δή σε αἰνίζομαι, εἰ  ἐτεὸν δὴ πάντα τελευτήσεις.
urn:cts:greekLit:tlg4083.tlg001.hc:13.339|Ὅρα δὲ καὶ ὡς ἐπαινεῖ τὴν  ἥβην, ἄρτι μὲν γνωμικῶς κράτος αὐτὴν εἰπὼν μέγιστον, ἐν δὲ τοῖς μετὰ ταῦτά  που καὶ χαριεστάτην προσειπὼν τὴν τοῦ πρωθήβου. λέγεται δὲ καὶ ἐπὶ κτηνῶν  ἡ ἥβη. φησὶ γοῦν Ἡσίοδος ἥβης μέτρον ἔχοντες, καὶ ἐπὶ φυτῶν δέ. ἡμερίδες  γὰρ ἐν Ὀδυσσείᾳ ἡβώωσαι. λέγεται δὲ ἥβη οὐ μόνον ἐπὶ ἡλικίας, ἀλλὰ καὶ τὰ  περὶ τὸ αἰδοῖον, καὶ χρόνος ἥβης, ὅτε τὰ ἐκεῖ τριχοῦνται. τὸ δὲ ἥβης ἄνθος  ἀφορμή ἐστι τοῦ ἔρνεϊ βρύοντι ἀπεικασθῆναί τινα παρὰ τῷ ποιητῇ.
urn:cts:greekLit:tlg4083.tlg001.hc:13.340|Ὁμηλικίη δὲ καὶ νῦν ἡ ὁμοία ἡλικία. Τὸ δὲ τῷδ’ ἐνὶ θυμῷ ἀντὶ τοῦ ἐν ταύτῃ  τῇ προθυμίᾳ, ἣν δηλαδὴ ἄρτι ἔχω. Ἰστέον δὲ καὶ ὅτι οὐ μόνον Ἰδομενεὺς πόδας  ταχὺν τὸν Αἰνείαν ἔφη, ἀλλὰ καὶ ὁ ποιητὴς ὀλίγον τι πρὸ αὐτοῦ βοῇ θοόν αὐτὸν  ὠνόμασεν. Εἰ μή τι ἄρα βοηθόον ἐκεῖνο συνθέτως τις ὑφὲν ἀναγνῶναι θελήσῃ  πρὸς ὁμοιότητα τοῦ βοηθόον ἅρμα τιταίνων
urn:cts:greekLit:tlg4083.tlg001.hc:13.341|Ὅτι τὸ οἳ δ'  ἄρα πάντες ἕνα φρεσὶ θυμὸν ἔχοντες πλησίοι ἕστασαν λεχθείη ἂν ἐπὶ ὁμονοίας  συμμαχικῆς. εἰ δὲ προστεθείη καὶ τὸ σάκεα ὤμοισι κλίναντες, ἤγουν ἐγκλίναντες, ἐπιθέντες, πελάσαντες, ἐπὶ τῶν ἐν μάχῃ ὁμοφρονούντων ὁ λόγος ῥηθήσεται. τῆς δὲ τοιαύτης ὁμονοίας πόρρω τὸ ἀμφὶς φρονεῖν, ὅπερ ἀλλαχοῦ ἔφη  ὁ ποιητής. ἐκ δὲ τοῦ ἕνα φρεσὶ θυμὸν ἔχειν ἐπενοήθη τοῦ ὁμοθυμαδόν ἡ σύνθεσις.  Τὸ δὲ πλησίοι ἀπὸ εὐθείας τῆς ὁ πλησίος κέκλιται.
urn:cts:greekLit:tlg4083.tlg001.hc:13.342|Ὅτι καὶ  Αἰνείας εὐλαβούμενος τὸ τῆς τύχης ἐν μάχῃ ἄδηλον προσεταιρίζεται τὸν Δηί̈φοβον, τὸν Πάριν καὶ τὸν Ἀγήνορα, οἵ οἱ ἅμ’ ἡγεμόνες Τρώων ἔσαν.
urn:cts:greekLit:tlg4083.tlg001.hc:13.343|Ὅτι φθάσας εἰκάσαι που κτίλῳ τὸν Ὀδυσσέα κατὰ μόνον τὸ ἡμέρως ὧδε  καὶ ἐκεῖ τοῦ στρατοῦ ἰέναι καθ’ ἡσυχίαν, ἐνταῦθα παραβολὴν ἑτεροίαν ἀπὸ  τοῦ κτίλου πορίζεται εἰπών, ὅτι τοῖς ῥηθεῖσι Τρωϊκοῖς ἡγεμόσι λαοὶ ἕποντο  ὡς εἴ τε μετὰ κτίλον ἕσπετο μῆλα πιόμεν’ ἐκ βοτάνης: γάνυται δ’ ἄρα τε φρένα  ποιμήν. ὃ καὶ μάλιστα χρησιμώτατον τῇ παραβολῇ.
urn:cts:greekLit:tlg4083.tlg001.hc:13.344|Διό φησιν  ὣς Αἰνείᾳ θυμὸς ἐνὶ στήθεσσι γεγήθει, ὡς ἴδε λαῶν ἔθνος ἐπισπόμενον ἑοῖ  αὐτῷ. Ἔστι δὲ τὸ λαῶν ἔθνος περίφρασις τοῦ λαός. Τὸ δὲ πιόμενα ἐκ βοτάνης  ἀντὶ τοῦ μετὰ βόσκησιν. καὶ ἔστι, φασίν, ὅμοιον τῷ ἐξ ἀρίστου παρέσομαι,  ἀντὶ τοῦ μεθὸ ἀριστήσω, καὶ τῷ ἐκ νυκτῶν ἄνεμοι χαλεποί, ἀντὶ τοῦ μετὰ            τὰς νύκτας.
urn:cts:greekLit:tlg4083.tlg001.hc:13.345|Τὸ δὲ πιόμενα ὤφειλε μὲν εἶναι πιούμενα, ἤγουν πιεῖν  μέλλοντα, μετὰ καὶ συστολῆς τῆς ἀρχούσης, ἔπαθε δὲ καὶ αὐτὸ χρόνου ἐναλλαγήν, ἀναχθὲν εἰς ἐνεστῶτα, καθὰ καὶ τὸ ἴομεν, ὡς πολλαχοῦ ἐφάνη. καὶ  ἄλλα δέ τινα χρονικὴν μετάθεσιν πάσχουσιν, ὁποῖον πολλαχοῦ καὶ τὸ ὤρορεν,  ἔνθα τὴν μὲν ἄρχουσαν ἐκτείνει, συστέλλει δὲ τὴν παραλήγουσαν. οὕτω δὲ καὶ τὸ  Κρονίωνος κανονικῶς μὲν συστέλλει τὴν προπαραλήγουσαν, ἐκτεῖνον τῇ φυλακῇ  τοῦ ω τὴν παραλήγουσαν, κατὰ δὲ χρόνου μετάθεσιν ἔχει καὶ ἀνάπαλιν.  τοιοῦτόν τι πάσχει καὶ ἡ Σιδών, παρὰ μὲν τοῖς ὕστερον διὰ βραχέος διχρόνου  καὶ μεγάλου ω τὰς πλαγίας ἔχουσα, παρὰ δὲ τῷ ποιητῇ ἀνάπαλιν. Οὕτω καὶ  τὸ ἴφθιμος ἔπαθεν, ἐκ τροχαϊκοῦ μὲν φύσει ἐπιρρήματος γεγονός, ἐναλλάξαν  δὲ τὸν χρόνον, καὶ σχὸν τὴν μὲν ἄρχουσαν θέσει μακράν, τὴν δὲ μετ’ αὐτὴν  αὐτοέκτατον. Σημείωσαι δὲ ὅτι τὸ πιόμενα ἐκ βοτάνης καὶ ἑξῆς, ὡς  προβατεὺς εἶπε κατὰ τοὺς παλαιοὺς ὁ ποιητής. πιαίνεται γὰρ ποτῷ τὰ θρέμματα,  ὃ χαίρειν τὸν ποιμένα ποιεῖ. διὸ καὶ τὸ πῶϋ δοκεῖ τισιν ἀπὸ τοῦ πῶ παρωνομάσθαι, τὸ πίνω. Δοκεῖ δὲ καὶ μᾶλλον ὑγιαίνειν τὰ ζῷα ποτοῦ ὀρεγόμενα. ὅθεν  θέρους οἱ ποιμένες ἅλας αὐτοῖς παραβάλλουσιν, ὥς τινές φασιν, μέδιμνον τοῖς  ἑκατόν. Ὅρα δὲ καὶ ὅτι τὸ γάνυται φανερῶς δι’ ἑνὸς νυ προφέρεται.
urn:cts:greekLit:tlg4083.tlg001.hc:13.346|Τὸ δὲ ἑοῖ πλεονασμὸν ἔχει τοῦ ε . ταὐτὸν γὰρ εἰπεῖν οἷ αὐτῷ καὶ ἑοῖ αὐτῷ.  κατὰ θέσιν μέντοι παράλληλον καὶ οὐκ ἰσοδυνάμως τῇ ἑαυτῷ συνθέτῳ ἀντωνυμίᾳ.
urn:cts:greekLit:tlg4083.tlg001.hc:13.347|Ὅτι ἀντιπροσώπου μάχης δηλωτικὸν τὸ οἳ δ’ αὐτοσχεδὸν  ὡρμήθησαν μακροῖσι ξυστοῖσιν, ὡς μὴ πόρρωθεν ἀκοντίσοντες, ἀλλ’ ὀρεκταῖς  μελίαις ἐκ τοῦ ἄγχιστα μαχησόμενοι, περὶ στήθεσσι δὲ χαλκὸς σμερδαλέον  κονάβιζεν, ὅ ἐστιν ἤχει, τιτυσκομένων καθ’ ὅμιλον ἀλλήλων.
urn:cts:greekLit:tlg4083.tlg001.hc:13.348|Ἀνδρείων δὲ ἔπαινος τὸ ἄνδρες ἀρήϊοι, ἔξοχοι ἄλλων, ἀτάλαντοι Ἄρηϊ,  ἵεντ’ ἀλλήλων ταμέειν χρόα νηλέϊ χαλκῷ. Περὶ Αἰνείου δὲ καὶ Ἰδομενέως  ταῦτα, οἳ δύο ἄνδρες ἀρήϊοι — οὗ περίφρασις τὸ ἀτάλαντοι Ἄρηϊ, ἔξοχοι  ἄλλων, τῶν περὶ αὐτοὺς δηλαδή — ὥρμησαν κατ’ ἀλλήλων.
urn:cts:greekLit:tlg4083.tlg001.hc:13.349|Τὸ  δὲ τιτύσκεσθαι ὅτι δηλοῖ μὲν τὸ καταστοχάζεσθαι, φιλεῖται δὲ τῇ ποιήσει  μόνῃ, οὐ πρὸ πολλῶν ἐδηλώθη.
urn:cts:greekLit:tlg4083.tlg001.hc:13.350|Τὸ δὲ ταμέειν χρόα συντίθησι  τὸν πολλαχοῦ ταμεσίχροα σίδηρον.
urn:cts:greekLit:tlg4083.tlg001.hc:13.351|Ὅτι τὸ Αἰνείας ἀκόντισεν  Ἰδομενῆος ἐνδεῶς ἔχει τῆς κατα προθέσεως, ὡς καὶ ἀνωτέρω τὸ τιτυσκομένων ἀλλήλων. κατ’ ἀλλήλων γὰρ καὶ ἐκεῖ τὸ ἐντελές.
urn:cts:greekLit:tlg4083.tlg001.hc:13.352|Ὅτι  βολὴν ἄπρακτον φράζων φησὶν αἰχμὴ δὲ κραδαινομένη κατὰ γαίης ᾤχετο,  ἐπεί ῥ’ ἅλιον, ἤγουν ματαίως, στιβαρῆς ἀπὸ χειρὸς ὄρουσε. τὸ δὲ κραδαίνειν  κραδάειν μετ’ ὀλίγα φησὶν ἐν τῷ ὀξὺ δόρυ κραδάων. Ὅτι δὲ κυρίως αἰχμὴ  ἡ τοῦ σιδήρου ὀξύτης ἐν δόρατι, δηλοῖ καὶ ὁ Κίλιξ ποιητής, αἰχμὴν ἀγκίστρου  εἰπὼν τροπικῶς τὴν τοῦ στόματος ὀξύτητα.
urn:cts:greekLit:tlg4083.tlg001.hc:13.353|Ὅρα δὲ καὶ ἐν τῷ ἐπεί  ῥ’ ἅλιον, ὅτι ἔχων εἰπεῖν ἐπεὶ ἅλιον, ὅμως ἐφίλησεν ὑπὲρ τὴν λειοφωνίαν  τὸν τοῦ ῥα συνδέσμου ῥοῖζον διὰ τὸ τραχύτερον καὶ οὕτω ποιητικώτερον.  πάνυ γὰρ χαίρει τῷ τοιούτῳ συνδέσμῳ ἡ Ὁμηρικὴ ποίησις.
urn:cts:greekLit:tlg4083.tlg001.hc:13.354|Ὅτι ἐν  τῷ ῥῆξε δὲ θώρηκος γύαλον, διὰ δ’ ἔντερα χαλκὸς ἤφυσε γύαλον θώρακος  τὸ κατ’ αὐτὸν κύτος λέγει, καθὰ καὶ τὰ κεκοιλωμένα ἄντρα γύαλα καλοῦνται,  ὡς παρὰ Σοφοκλεῖ ὦ κοίλης πέτρας γύαλον. Καὶ φασί τινες τὴν πολλὴν τοῦ  θώρακος καὶ πλατεῖαν κοιλότητα οὕτω καλεῖσθαι πρὸς διαστολὴν τῆς ἐν ταῖς  χερσὶ καὶ τῷ τραχήλῳ στενότητος.
urn:cts:greekLit:tlg4083.tlg001.hc:13.355|Ἀφύσσειν δὲ καὶ νῦν τὸ ἀπαντλεῖν   καὶ ἐκκενοῦν, ἐξ οὗ, φασί, καὶ τὸ λαφύσσειν. γίνεται δέ, φασίν, ἢ ἐκ τοῦ ὕω,  τὸ βρέχω, οὗ στέρησις τὸ ἀφύσσειν, ἵνα ᾖ ἀφύσσειν κυρίως τὸ ἱστᾶν τὸ ἐπιρρέον,  ἢ ἐκ τοῦ φυσᾶν, ἐξ οὗ, φασί, καὶ ἡ φύσις, ὡς οἷον φύσησις, ἵνα εἴη ἀφύσσειν  ἀφύσσητον καὶ κενὸν ἐᾶν τὸ ὑποκείμενον, ἐκ μεταφορᾶς τῶν ἀσκῶν, ἢ διὰ τὸ  στερεῖν τοῦ κατὰ φύσιν ἔχειν. Ἀστείως δὲ ὁ ποιητὴς τὴν ἐκ κοιλίας χύσιν  τῶν ἐντέρων ἐξαντλήσει ἀπείκασεν. οὕτω δὲ καὶ πλοῦτον ἀφύσσειν ἀλλαχοῦ  εἶπε τὸ ὡς ἔκ τινος ὑγρὸν κοιλότητος ἐξαντλεῖν. Ὅτι τῷ Ἰδομενεῖ, ὃν ὁ ποιητὴς  φθάσας μεσαιπόλιον ἱστόρησεν, οὐκέτι εὖ εἶχε τὰ γυῖα ὡς ἢ δραμεῖν εἰς  ἀφεθὲν ἴδιον βέλος ἢ ἐκκλῖναι τὸ ἀλλότριον ἢ καὶ φυγεῖν τροπῆς γενομένης.
urn:cts:greekLit:tlg4083.tlg001.hc:13.356|Φησὶν οὖν οὐ γὰρ ἔτ’ ἔμπεδα γυῖα ποδῶν ἦν ὁρμηθέντι, οὔτ’ ἂρ  ἐπαί̈ξαι μεθ’ ἑὸν βέλος οὔτ’ ἀλέασθαι. τῷ ῥα, ἤγουν διὸ δή, καὶ ἐν σταδίῃ  μὲν ἀμύνετο νηλεὲς ἦμαρ, τρέσαι δ’ οὐκέτι ῥίμφα πόδες φέρον ἐκ πολέμοιο.
urn:cts:greekLit:tlg4083.tlg001.hc:13.357|Διὸ καὶ ῥίψας τινὰ βολῇ δόρατος ἐκ μὲν νέκυος δολιχόσκιον ἔγχος  ἐσπάσατο, οὐδ’ ἂρ ἔτ’ ἄλλα δυνήσατο τεύχεα καλὰ ὤμοιϊν ἀφελέσθαι, ἐπείγετο  γὰρ βελέεσσιν. Ὃ δὴ ἐπιφωνηματικῶς ἐρρέθη, μακρὰν ἔννοιαν ἐν ὀλιγίστῳ  δηλοῦν.
urn:cts:greekLit:tlg4083.tlg001.hc:13.358|Τοῦ δέ, φησί, βάδην ἀπιόντος, οὐ γὰρ ποδώκης, ὡς εἴρηται,  ἦν, ἀκόντισε δουρὶ φαεινῷ Δηί̈φοβος, δὴ γάρ οἱ ἔχεν κότον ἐμμενὲς αἰεί.  Καὶ ὅρα τὸ αἰεί ἁπλῶς οὕτω νῦν κατὰ τοὺς παλαιοὺς παραρριφὲν ἐπὶ ὀλιγίστου  χρόνου κατὰ συνήθειαν Ἀττικήν, ὥσπερ καὶ τὸ πάλαι καὶ τὸ ποτέ παρὰ τοῖς  ἀττικίζουσιν οὐκ ἐπὶ μακροῦ χρόνου ἀεὶ τίθενται. Ἕτεροι δὲ ἀκολουθοῦντες  τῇ Σιμωνίδου καὶ Ἰβύκου ἱστορίᾳ φασίν, ὡς ἀληθῶς ἀεὶ ἐνεκότει τῷ Ἰδομενεῖ  Δηί̈φοβος ὡς ἀντεραστῇ. ἤρα γάρ, φασί, καὶ αὐτὸς τῆς Ἑλένης. Σημείωσαι  δὲ ὅτι ἐφ’ οἷς ἀμβλὺς ὁ Ἰδομενεύς, ὀξὺς ἐπ’ αὐτοῖς ὁ ἑταῖρος Μηριόνης, ὃς  μετ’ ὀλίγα αἰγυπιοῦ δίκην ἐφάλλεται τῷ βληθέντι, ὡς ῥηθήσεται.
urn:cts:greekLit:tlg4083.tlg001.hc:13.359|Ἰστέον δὲ ὅτι τὸ μὲν ἔγχος ἐσπάσατο καὶ ἐνεργητικῶς φασιν οἱ μεθ’ Ὅμηρον,  ἐξέσπασε γὰρ λέγουσι, τὸ δὲ δυνήσατο μονάζει, μὴ ἔχον συστοιχίαν ὁμοίαν.
urn:cts:greekLit:tlg4083.tlg001.hc:13.360|Τὸ δὲ ἐπείγετο βελέεσσι γλυκέως ὡς ἐπὶ ἐμψύχων εἴρηται τῶν  βελῶν ἀντὶ τοῦ ἠναγκάζετο ὑπ’ αὐτῶν καὶ κατεσπεύδετο φυγεῖν. ἀλλαχοῦ  δὲ σαφέστερον εἶπε τὸ βιάζετο γὰρ βελέεσσι.
urn:cts:greekLit:tlg4083.tlg001.hc:13.361|Τὸ δὲ γυῖα ποδῶν  ἐντελῶς εἴρηται, ὥστε ὅταν εἴπῃ γυῖα τὰς χεῖρας ἢ τοὺς πόδας, προσυπακουστέον ἐκεῖ τὸ χειρῶν καὶ ποδῶν. Ἔχει δέ τι ψευδοπαρηχήσεως ἐνταῦθα τὸ ἔμπεδα καὶ τὸ ποδῶν. οὕτω δ’ ἑξῆς καὶ τὸ ἔγχος ἔσχε.
urn:cts:greekLit:tlg4083.tlg001.hc:13.362|Τὸ μέντοι ἐν σταδίῃ, ἀλλ’ αὐτὸ ἐλλιπῶς πέφρασται, λείπει γὰρ τὸ μάχῃ,  ὡς καὶ προδεδήλωται. Νηλεὲς δὲ ἦμαρ κατ’ ἐξοχὴν τὸ θανάσιμον λέγει.
urn:cts:greekLit:tlg4083.tlg001.hc:13.363|Τρέσαι δὲ τὸ κατὰ δειλίαν φυγεῖν, ταὐτὸν δ’ εἰπεῖν, μετὰ δέους τραπῆναι.  Τὸ δὲ οἱ πόδες ἔφερον συντονίαν καὶ νῦν δρόμου συνήθως δηλοῖ.
urn:cts:greekLit:tlg4083.tlg001.hc:13.364|Τὸ δὲ δουρὶ φαεινῷ παρέλκει ἐν τῷ ἀκόντισε δουρὶ φαεινῷ. ἤρκει γὰρ καὶ  μόνον τὸ ἀκόντισε.
urn:cts:greekLit:tlg4083.tlg001.hc:13.365|Τὸ δὲ ἐμμενὲς αἰεί τὸν κότον συνιστᾷ. κότος  γὰρ κυρίως ὁ ἐχόμενός τινι ἐμμενὲς αἰεὶ καὶ οὕτως ἀποκείμενος. Τὸ δὲ τοιοῦτον  ἐμμενές καὶ εἰς ἐτυμολογίαν συντελεῖ τῆς ὁμοφύλου τῷ κότῳ μήνιδος, ἐκ τοῦ  μένειν γὰρ καὶ ἡ μῆνις καὶ τὸ ἐμμενές.
urn:cts:greekLit:tlg4083.tlg001.hc:13.366|Ὅτι Ὅμηρος μὲν ἀεί, ὡς  καὶ ἐνταῦθα ἐν τῷ Ἀσκάλαφον, υἱὸν Ἐνυαλίοιο, Ἄρεος ἐπίθετον οἶδε τὸν           Ἐνυάλιον, οἱ δὲ παλαιοί φασι καὶ ὅτι Ἐνυάλιος Κρόνου καὶ Ῥέας υἱός. ἔστιν  οὖν καὶ κύριον ὁ Ἐνυάλιος, ὡς καὶ ἐν ἄλλοις κεῖται πλατύτερον.
urn:cts:greekLit:tlg4083.tlg001.hc:13.367|Ὅτι τὸ δι’ ὤμου ὄβριμον ἔγχος ἔσχεν ἀντὶ τοῦ διέσχισε, διῆλθε τοῦ ὤμου.  ὅτι δὲ Ἀττικοὶ τὸ ἔσχον καὶ ἐπὶ τοῦ σχάσαι τιθέασιν, ὡς καὶ ὁ Κωμικὸς ἐν  Νεφέλαις δηλοῖ, προερρέθη.
urn:cts:greekLit:tlg4083.tlg001.hc:13.368|Ὅτι ἐν τῷ οὐδ’ ἄρα πώ τι πέπυστο  βριήπυος ὄβριμος Ἄρης, ἤγουν οὔπω ἔμαθεν, ὡς ὁ παῖς αὐτῷ Ἀσκάλαφος  κεῖται, βριήπυον τὸν Ἄρην φησὶν ὡς μεγαλόφωνον, ὅπερ ἀλλαχοῦ προκατεσκεύασεν, εἰπὼν αὐτὸν βοῆσαι ὡς ἐννεάχιλοι ἢ δεκάχιλοι. καὶ τοῦτο μὲν  μυθικῶς, ἄλλως δὲ βριήπυος λέγεται διὰ τὰς ἐν μάχῃ βοάς, ὅθεν καὶ βοὴ καὶ  φύλοπις καὶ ἀϋτὴ ὁ πόλεμος λέγεται. Δῆλον δ’ ὅτι τὸ ἠπύειν, ἤγουν φωνεῖν,  ἐξ οὗ καὶ ὁ διὰ τοῦ η Ἠπυτίδης ἢ κατὰ κυριολεξίαν ἢ πατρωνυμικῶς, καὶ  διὰ τοῦ α λέγεται ἀπύειν. ὅθεν καὶ τὸν κήρυκα ἀπύτην ἔφη τις τῶν παλαιῶν,  οὐ κατὰ κύριον ἀλλ’ ἐπιθετικῶς.
urn:cts:greekLit:tlg4083.tlg001.hc:13.369|Ὅτι ὁ μυθικὸς Ἄρης ἐν ἄκρῳ  Ὀλύμπῳ ὑπὸ χρυσέοισι νέφεσιν ἧστο Διὸς βουλῇσιν ἐελμένος, ἤγουν εἰλόμενος, ὅ ἐστιν ἐκκλειόμενος τοῦ πολεμεῖν, ἔνθα περ ἄλλοι ἀθάνατοι θεοὶ  ἦσαν ἐεργόμενοι πολέμοιο. Καὶ ὅρα ὡς ἠδύνατο κάλλος τι ποιεῖν καὶ τὸ  ἐελμένος καὶ ἐεργμένος ἀλλήλοις παρακείμενα, εἴγε τέως ἐγράφετο ἐεργμένοι  πολέμοιο, ὁποῖον καὶ ἐν Ὀδυσσείᾳ τὸ ἐρηρέδαται καὶ ἐληλέδαται καὶ τὰ  ὅμοια. Σημείωσαι δὲ ὅτι τὸ εἰλόμενος, τὸ ῥηθέν, καὶ τὴν ἐξούλης δίκην παράγει  παρ’ Ἀττικοῖς, κροτουμένην ἐφ’ οἷς ἐκκλείεταί τις ὧν εἶχε.
urn:cts:greekLit:tlg4083.tlg001.hc:13.370|Χρύσεα  δὲ νέφη τὰ αἰθέρια, χρυσίζειν οἷον δοκοῦντα ὡς τῷ αἰθέρι προσκυροῦντα  καθαρωτάτῳ ὄντι καὶ ἀνεφεῖ. Ἰστέον δὲ ὅτι καὶ ὁ φιλοσοφῶν ἢ ὁ ἐν ὄρει  μονάζων δι’ ἀρετὴν λέγοιτ’ ἂν ἐν ἄκρῳ Ὀλύμπῳ καθῆσθαι ὑπὸ χρυσέοις νέφεσι  διὰ τὸ τῆς ἀρετῆς ἢ φιλοσοφίας λαμπρόν τε καὶ ὑπερύψηλον. Ὅτι τὸν τοῦ  Ἄρεος υἱὸν Ἀσκάλαφον κτείνει διὰ τοῦ Δηϊφόβου ὁ ποιητής, οὐδέν τι περὶ  αὐτοῦ καλὸν ὅλως εἰπὼν οὐδὲ σεμνύνας, καὶ ταῦτα Ἕλληνα ὄντα, ὁ πολλὰ  καὶ ποικίλα περὶ πολλῶν ἄλλων εἰρηκώς. ποιεῖ δὲ τοῦτο οὐ μόνον διὰ τὸ πιθανόν,           ἵνα μὴ δοκῇ χαρίζεσθαι τοῖς Ἕλλησιν, ἀλλὰ καὶ περιφρονῶν τοὺς ἀρετῆς δίχα  ἐπὶ μόνῳ γένει σεμνυνομένους, ὁποῖος ἴσως καὶ ὁ Ἀσκάλαφος. Σκοπητέον  δὲ οἷος ἔσται ὁ Ἄρης τὸν τοῦ υἱοῦ μαθὼν θάνατον. πάντως γὰρ ὁπλισθήσεται,  ὥς φασιν οἱ παλαιοί, ἐπὶ τοὺς φίλους Τρῶας ὡς τοῦ παιδὸς αὐθέντας, ὅ ἐστιν  αὐτοφόντας, καὶ φανήσεται καὶ οὕτως ἀλλοπρόσαλλος καὶ τὸ ἦθος ἀκαταστατῶν,  ὅς, καθὰ καὶ ἀλλαχοῦ κεῖται, πρὶν μὲν ὑπέσχετο βοηθῆσαι κατὰ Τρώων Ἀχαιοῖς,  ἐψεύσατο δέ, νῦν δὲ αὖθις ὁρμήσει κατὰ Τρώων, ὡς ἐν τοῖς ἑξῆς δηλωθήσεται.
urn:cts:greekLit:tlg4083.tlg001.hc:13.371|Καὶ οὕτω μὲν ἔπεσεν Ἀσκάλαφος μηδὲν γενναῖον δράσας, πεσὼν  μέντοι περιμάχητος ἀπέβη, οὗ πήληκα φαεινὴν Δηί̈φοβος ἥρπασεν ὀξυλαβείᾳ  χρησάμενος. τοῦτο γὰρ ἡ ἁρπαγὴ δηλοῖ, οὐ γὰρ εἶχε σκυλεύειν ἐν ἀδείᾳ.
urn:cts:greekLit:tlg4083.tlg001.hc:13.372|Μηριόνης δὲ θοῷ ἀτάλαντος Ἄρηϊ δουρὶ βραχίονα, τὸν τοῦ ἁρπάσαντος,  τύψεν ἐπάλμενος, ἐκ δ’ ἄρα χειρὸς αὐλῶπις τρυφάλεια χαμαὶ βόμβησε πεσοῦσα.  Μηριόνης δ’ ἐξαῦτις ἐπάλμενος αἰγυπιὸς ὣς ἐξέρυσε πρυμνοῖο βραχίονος  ὄβριμον ἔγχος. Καὶ ὅρα τὴν καὶ προρρηθεῖσαν ὀξύτητα τοῦ Μηριόνου καὶ  γοργότητα, πολλὴν οὖσαν, ᾗ ἀνάλογον καὶ ἡ παραβολὴ συντέτμηται γοργῶς  τὸ αἰγυπιὸς ὥς. δεξιῶς δὲ ὁ ποιητὴς τῷ Ἰδομενεῖ, ὃς διὰ γῆρας οὔτε ἐπιδραμεῖν εἶχεν ἐν μάχῃ οὔτε φυγεῖν, ὑποστρατηγοῦντα τοιοῦτον ὀξὺν ἑταῖρον  συνέζευξεν, ἀναπληροῦντα τὸ ἐκείνου ἔλλειμμα.
urn:cts:greekLit:tlg4083.tlg001.hc:13.373|Ἐν δὲ τῷ βραχίονα  τύψε φασὶν οἱ παλαιοί, ὡς ὁ Κομανὸς βραχίονα τὴν χεῖρα νοεῖ ἁπλῶς ἐνταῦθα,  καὶ θηλυκῶς τὴν λέξιν προάγει τὴν βραχίονα λέγων, ὡς εἶναι τοῦτο διαστολὴν  τῆς βραχίονος τῆς ἄλλης πρὸς τὸ μέρος αὐτῆς τὸν βραχίονα. ἔοικε δὲ ὁ Κομανὸς  τὴν τοιαύτην λαβὼν ἔννοιαν ἐκ τοῦ μετ’ ὀλίγα τὸν ποιητὴν εἰπεῖν κατὰ δ'  αἷμα νεουτάτου ἔρρεε χειρός.
urn:cts:greekLit:tlg4083.tlg001.hc:13.374|Τὸ δὲ βομβεῖν ὠνοματοπεποιημένον  ὂν καὶ ἐπὶ λίθου ἀφειμένου ἐν Ὀδυσσείᾳ κεῖται. βομβεῖν δέ τις ῥήτωρ φησὶ  καὶ βροντήν. καὶ ὁ βομβυλιὸς δὲ ἐκ τῆς τοιαύτης παρῆκται λέξεως, ζωύ̈φιον  ὢν αὐτὸς βομβητικὸν ἐν τῷ πέτεσθαι, κουλεόπτερον. τίς δέ ἐστιν ἡ αὐλῶπις,  προδεδήλωται.
urn:cts:greekLit:tlg4083.tlg001.hc:13.375|Τὸ δὲ ἐξέρυσεν, ὃ μετ’ ὀλίγα ἐκ χειρὸς εἴρυσε λέγει,  ἐστὶ μὲν ταὐτὸν τῷ ἐξείλκυσεν, οὐκ ἂν δὲ διαφέροι οὐδὲ τοῦ ἐσπάσατο δολιχόσσκιον ἔγχος. ἐκεῖνό τε γὰρ ἐπὶ βαθυτέρας πληγῆς τῆς κατὰ γαστρὸς εἴρηται,            μετενεχθὲν ἀπὸ τῶν ἐκσπωμένων φυτῶν, καὶ τοῦτο βαθεῖάν τινα πληγὴν  σημαίνει, ὡς δῆλον ἐκ τοῦ πρυμνοῖο βραχίονος. οὐ γὰρ ἂν ἴσως εἴη ἐπιπολῆς  πληγὴ ἡ ἐν πρυμνῷ βραχίονι.
urn:cts:greekLit:tlg4083.tlg001.hc:13.376|Ὅτι τὸ διαλαβεῖν εἴτ’ οὖν χερσὶ  λαβέσθαι μέσου τινὸς καὶ ὑπερεῖσαι πονοῦντα οὕτω φράζει ὁ ποιητής Δηί̈φοβον  δὲ Πολίτης περὶ μέσσῳ χεῖρε τιτήνας ἐξῆγε πολέμοιο δυσηχέος, ὄφρ’ ἵκεθ’   ἵππους. τοῦτο δὲ καὶ εἰς τραυματίαν λεχθήσεται μαχητὴν ἀντιληφθέντα πρός  τινος, ὡς καὶ ἐφεξῆς τὸ οἳ τόν γε φέρον βαρέα στενάχοντα τειρόμενον, κατὰ  δ’ αἷμα νεουτάτου ἔρρεε χειρός.
urn:cts:greekLit:tlg4083.tlg001.hc:13.377|Πριαμίδης δὲ καὶ ὁ ῥηθεὶς Πολίτης,  οὗ ἐκτέταται ἡ παραλήγουσα, ὁμώνυμος τῷ ἁπλῶς τοπικῷ κατά τινα ἴσως  ἐξοχήν.
urn:cts:greekLit:tlg4083.tlg001.hc:13.378|Ὅτι σχῆμά τινος πίπτοντος ἐν πολέμῳ διαγράφων φησίν:  ἔνθ’ Αἰνείας λαιμὸν τύψε τοῦ δεῖνος. ἐκλίνθη δ’ ἑτέρωσε κάρη, ἐπὶ δ’ ἀσπὶς  ἑάφθη καὶ κόρυς, ὅ ἐστιν ἠκολούθησε ἀπὸ τοῦ ἕπω, ἵνα ὥσπερ ἀπὸ τοῦ  εἰλῶ γίνεται τὸ ἐάλη, οὕτω καὶ ἀπὸ τοῦ ἕπω τὸ ἑάφθη. δοκεῖ δὲ συντελεῖν  ἐνταῦθα καὶ τὸ τοῦ Ἡροδότου, εἰπόντος περί τινων, ὡς περιέφθησαν τρηχέως  κατειληθέντες εἰς τὸν Παρνασόν. ἐκ τοῦ περιέπω γὰρ ἐκεῖ τὸ περιέφθησαν.  Ὁ δὲ ποιητὴς μετὰ τὸ ἀσπὶς ἑάφθη καὶ κόρυς ἐπιφέρει ἀμφὶ δέ οἱ θάνατος  χύτο θυμοραϊστής. Ἔνθα τὸ μὲν χύτο τὴν σύντομον δηλοῖ τοῦ ὅλου σώματος  νέκρωσιν, προσαρμόζον καὶ ὕπνῳ, καθὰ δηλοῖ τὸ νήδυμος ἀμφιχυθείς, ἐπεὶ  καὶ ἀδελφὰ νοεῖν ὁ μῦθος οἶδε τὸν ὕπνον καὶ τὸν θάνατον. Τὸ δὲ θυμοραϊστής  δι’ ἑνὸς μὲν γέγραπται ρ φυσικῶς διὰ τὸ μέτρον, ὡς δίχα γε αὐτοῦ ἡ σύνθεσις  διπλασιάζει τὸ ρ Ἀττικῶς. δηλοῖ δὲ ἢ ψεκτικῶς τὸν τοῦ θυμοῦ ῥαί̈στην,  ὥσπερ καὶ κυνοραϊσταὶ λέγονται τὰ τῶν κυνῶν φθαρτικὰ ζωύ̈φια, ἢ καὶ ἄλλως,  δι’ οὗ ῥᾴων γίνεται ἡ ψυχὴ λυθεῖσα τοῦ κατὰ σῶμα δεσμοῦ.
urn:cts:greekLit:tlg4083.tlg001.hc:13.379|Ὅτι  ἐν τῷ ἀπὸ δὲ φλέβα πᾶσαν ἔκερσεν, ἥ τ’ ἀνὰ νῶτα θέουσα διαμπερὲς αὐχέν'  ἱκάνει, τὴν ἀπὸ πᾶσαν ἔκερσε κύκλος παρ’ ὀλίγον τὸ σχῆμα τῆς φράσεως,  καταλῆξαν ἐκ τοῦ πᾶσαν ἔκερσεν εἰς τὸ αὐτό, ὅπερ ἐστὶ κύκλου ἴδιον  ῥητορικοῦ κάλλος ποιοῦντος. ἦν δ’ ἂν ἀκριβῶς κύκλος, εἴπερ καὶ ἐν τῷ τέλει  τοῦ σχήματος τὸ τῆς φλεβὸς ἐξεφωνήθη ὄνομα. ὅτι δὲ μὴ γέγονε τοῦτο, ἀφείθη  τὸ σχῆμα εἶναι ἀντιστροφὴ ῥητορικὴ γινομένη, ὅτε δύο κῶλα νοημάτων ἢ καὶ  πλείονα εἰς τὰς αὐτὰς περαιοῦνται λέξεις, οἷον ἐκεῖνά τε γὰρ παρ’ ὑμῶν  καὶ ταῦτα παρ’ ὑμῶν, ὡς καὶ ἐνταῦθα δὶς κεῖται τὸ πᾶσαν ἔκερσεν           ἐν δυεῖν ἐννοιῶν τέλει.
urn:cts:greekLit:tlg4083.tlg001.hc:13.380|Ἑξῆς δὲ ἐπαχθὲν τὸ ὃ δ’ ὕπτιος ἐν κονίῃσι  κάππεσε παρίσωσιν τῇ ἀντιστροφῇ συνέπλεξε, κάλλους καὶ αὐτὴν οὖσαν,  παρισοῖ γὰρ τὸ ἔκερσε καὶ κάππεσε. Σημείωσαι δὲ ὅτι φανερῶς ἐμελέτησεν ὁ ποιητὴς ἐνταῦθα κάλλος λόγου θέσθαι. ἄλλως γὰρ τί ποτε ἐν οὕτω βραχείᾳ  ἐννοίᾳ τῇ περὶ φλεβὸς εἶπεν ἐπαναληπτικῶς τὸ τὴν ἀπὸ πᾶσαν ἔκερσεν.  ἐν γὰρ σχοινοτενέσιν ἐννοίαις ἀναγκαίως χρεία ἐπαναλήψεων, οὐ μὴν ἐν οὕτω  γοργαῖς.
urn:cts:greekLit:tlg4083.tlg001.hc:13.381|Φλέβα δέ, φασί, λέγει τὴν καλουμένην κοίλην ἢ νωτιαίαν,  ἐκ δεξιῶν τῆς ῥάχεως ἀπὸ τοῦ ἥπατος ἀνιοῦσαν καὶ κατὰ τὸ διάφραγμα χωροῦσαν ἐπὶ τὴν καρδίαν καὶ ἀπ’ αὐτῆς ἐπὶ τὸν τράχηλον.
urn:cts:greekLit:tlg4083.tlg001.hc:13.382|Ὅτι πίπτει  τις καὶ νῦν ὕπτιος ἐν κονίῃσιν, ἄμφω χεῖρε φίλοις ἑτάροισι πετάσας. καὶ  δῆλον ὡς ἐν σχήματι πίπτει ἱκετεύοντος, ὥσπερ ἕτερός τις ἐν καιρῷ θυμοῦ  πεσὼν βρυχᾶται, κόνιος δεδραγμένος, καί τις ἀσπαίρων σφαδάζει, καὶ ἄλλος  ἄλλο τι ποιεῖ, ὧν ἡ Ὁμηρικὴ Μοῦσα ἐπινοεῖ.
urn:cts:greekLit:tlg4083.tlg001.hc:13.383|Ὅτι Τρῶες περισταδὸν ἄλλοθεν ἄλλος οὔταζον σάκος εὐρὺ παναίολον, τὸ τοῦ Ἀντιλόχου, οὐδὲ  δύναντο εἴσω ἐπιγράψαι, ὅ ἐστιν ἐπιξέσαι, ὡς καὶ προδεδήλωται, τέρενα  χρόα νηλέϊ χαλκῷ. Ῥηθείη δ’ ἂν τοῦτο καὶ ἐπὶ ἑτέρου ἀριστέως πολεμίοις  ἐναποληφθέντος,
urn:cts:greekLit:tlg4083.tlg001.hc:13.384|ὥσπερ καὶ τό: τὸν δεῖνα θεὸς ἔρυτο καὶ ἐν πολλοῖσι  βέλεσσιν. οὐ μὲν γάρ ποτε ἄνευ δηί̈ων ἦν, ἀλλὰ κατ’ αὐτοὺς στρωφᾶτο, οὐδέ  οἱ ἔγχος ἔχ’ ἀτρέμας, ἀλλὰ μάλ’ αἰεὶ σειόμενον ἐλέλικτο: τιτύσκετο δὲ φρεσὶν  ἤ τευ ἀκοντίσαι ἠὲ σχεδὸν ὁρμηθῆναι, ὃ προϊὼν ἐγγύθεν ὁρμηθῆναι καὶ ἐγγύθεν  ἐλθεῖν φησιν.
urn:cts:greekLit:tlg4083.tlg001.hc:13.385|Καὶ σημείωσαι ὅτι ἀκοντίζειν οὐ τὸ τύπτειν δόρατι  ἐκ τοῦ σχεδόν, ὃ καὶ σχέδην που λέγεται, ἀλλὰ τὸ ἀφιέναι κατά τινος.
urn:cts:greekLit:tlg4083.tlg001.hc:13.386|Ἰστέον δὲ ὅτι τὸ περισταδόν ἀνάλογόν ἐστι κατὰ παραγωγὴν τῷ παρασταδόν  καὶ ἀποσταδόν.
urn:cts:greekLit:tlg4083.tlg001.hc:13.387|Τὸ δὲ οὔ ποτε ἄνευ δηί̈ων ἦν διασαφεῖ Ὅμηρος  ἐπαγαγὼν τὸ ἀλλὰ κατ’ αὐτοὺς στρωφᾶτο, ὥσπερ καὶ τὸ οὐδέ οἱ ἔγχος  ἔχ’ ἀτρέμας, ἤγουν εἶχεν ἀτρεμεί, τουτέστιν ἠτρέμει καὶ ἡσύχαζε, διὰ τοῦ  ἀλλὰ μάλα αἰεὶ σειόμενον ἐλέλικτο. περικαλλεῖς δὲ καὶ αὗται ἔννοιαι διὰ  τὸ κατὰ ἄρσιν καὶ θέσιν ἐν αὐταῖς σχῆμα, ὅπερ ἐστὶ τὸ οὐ τόδε ἀλλὰ τόδε.  Συχνῆς δὲ ἐνεργείας τὸ μάλα αἰεὶ σειόμενον ἐλέλικτο.
urn:cts:greekLit:tlg4083.tlg001.hc:13.388|Τὸ δὲ ἤ τευ  ἀκοντίσαι κατὰ τὸ ἀκόντισεν Ἰδομενῆος συντέτακται.
urn:cts:greekLit:tlg4083.tlg001.hc:13.389|Τῇ δὲ  κινήσει τοῦ τιτύσκεσθαι πάνυ χαίρει ἡ Ὁμηρικὴ Καλλιόπη. μυριαχοῦ γὰρ  αὐτῇ χρᾶται.
urn:cts:greekLit:tlg4083.tlg001.hc:13.390|Ὅτι τὸ ἀμενήνωσε δέ οἱ αἰχμὴν Ποσειδάων βιότοιο           μεγήρας ἀφορμὴ γέγονεν Ἡροδότῳ καὶ ἄλλοις τοῦ εἰπεῖν φθόνον εἶναι καὶ  παρὰ θεοῖς καὶ φθονερὸν εἶναι τὸ θεῖον. Σαλαμινίων δέ, φασί, λέξις ἐστὶ τὸ  μεγαίρειν. Τὸ δὲ ἀμενήνωσεν ἀντὶ τοῦ ἀμενηνὸν ἐποίησε καὶ ἠχρείωσεν, ὡς  εὐθὺς δηλωθήσεται.
urn:cts:greekLit:tlg4083.tlg001.hc:13.391|Ὅτι καθὰ ὁ Μηριόνης, οὕτω πως  ἐνταῦθα δυστυχεῖ καὶ Τρωϊκός τις Ἀδάμας, πλὴν ὅσον ἐκεῖ μὲν ἐν καυλῷ  ἐάγη ἔγχος, νῦν δὲ τοῦ Ἀδάμαντος τὸ τοῦ Ἀντιλόχου σάκος οὐτάσαντος, τὸ  μὲν τοῦ δόρατος αὐτοῦ μεῖνεν ὥστε σκῶλος πυρίκαυστος. — ποῦ δὲ αὐτοῦ;  ἐν σάκει, φησίν, Ἀντιλόχοιο — , τὸ δ’ ἥμισυ κεῖτο ἐπὶ γαίης, θραυσθὲν δηλαδὴ  καὶ οὕτως, ὡς ἐρρέθη, ἀμενηνωθέν.
urn:cts:greekLit:tlg4083.tlg001.hc:13.392|Σκῶλος δὲ πυρίκαυστος εἶδος  σκόλοπος, ὃν ἀποξύναντες ἀγρόται πυρακτοῦσιν, ὡς ἂν τὸ ἄκρον ἐξικμασθὲν  καὶ πιληθὲν καὶ οἷον βαφὲν εἴη ἀντὶ βέλους, περονᾶν δυνάμενον ὡς οἷον αἰχμή.  οὕτω που καὶ Ὀδυσσεὺς ἐλάϊνον μοχλὸν κατὰ Κύκλωπος ἀποξύνας ἐπυράκτωσεν. Ἕτεροι δὲ εἶδος ἀκάνθης τὸν σκῶλόν φασιν, ἥτις πυρωθεῖσα εὔτονος  γίνεται. ἅπαξ δὲ νῦν ἡ λέξις εἴρηται. Ἐκ δὲ τοῦ τοιούτου σκώλου καὶ τὸ  σκῶλον ἐπὶ ἐμποδίου οἱ μεθ’ Ὅμηρον ἔθεντο κατὰ γένους μεταπλασμόν, ὃς  πολλαχοῦ δηλούμενος ἔχει σὺν ἄλλοις περὶ αὐτὸν καὶ τὸν τοῦ μύρου ἀλάβαστρον,  οὗ κοινότερον οὐδετέρως τὸ ἀλάβαστρον, ἔτι δὲ καὶ τὸν ναῦλον, ὃν ὁ μὲν Κωμικὸς  ἀρσενικῶς προάγει, οἷον ἀπόδος τὸν ναῦλον, ἄλλοι δὲ κατὰ γένος οὐδέτερον,  οἷον λαλῶν τὰ ναῦλα καὶ δάνει’ ἐρυγγάνων. ὁμοίως καὶ τὸν ζυγόν, οὗπερ  οὐδέτερον τὸ ζυγόν, ὡς δῆλον σὺν ἄλλοις καὶ ἐκ τοῦ βαδίζουσιν αἱ σηπίαι  κατὰ ζυγά.
urn:cts:greekLit:tlg4083.tlg001.hc:13.393|Ὅτι ἔβαλέ τινα δουρὶ Μηριόνης αἰδοίων τε μεσηγὺ  καὶ ὀμφαλοῦ, τουτέστι περὶ τὸ ἦτρον, ἔνθα μάλιστα γίνεται Ἄρης, τουτέστι  πληγὴ καὶ τραῦμα, ἀλεγεινὸς ὀϊζυροῖσι βροτοῖσι, διὰ τὸ νευρῶδες εἶναι  δηλονότι τὸ ἦτρον καὶ ὀδυνᾶσθαι τῇ πληγῇ. ὅθεν φασὶν ὡς οἱ διακεντοῦντες  τοὺς ὑδερικοὺς οὐ κεντοῦσι κατωτέρω τοῦ ὀμφαλοῦ, ἵνα μὴ γίγνωνται σπασμοί.
urn:cts:greekLit:tlg4083.tlg001.hc:13.394|Τὸ δὲ ἔβαλε δουρί κατωτέρω παραποιῶν ἔνθα οἱ ἔγχος ἔπηξε  φησίν. Ἐν τούτοις δὲ σημείωσαι ὅτι, ὥσπερ ὁ Σαρπηδὼν φθάσας ἔνυξέ τινα,  εἶτα ἐξέσπασεν ἔγχος, ὃ δ’ ἑσπόμενος περὶ δουρὶ πίπτει, οὕτω καὶ ὧδε  Μηριόνου περί τινος ἦτρον ἔγχος πήξαντος,
urn:cts:greekLit:tlg4083.tlg001.hc:13.395|ὁ πληγεὶς ἑσπόμενος  περὶ δουρὶ ἤσπαιρεν, ὡς ὅτε βοῦς τόν τ’ οὔρεσι βουκόλοι ἄνδρες ἰλλάσιν οὐκ           ἐθέλοντα βίῃ δήσαντες ἄγουσιν, ὣς ὃ τυπεὶς ἤσπαιρε μίνυνθά περ οὔ τι μάλα  δήν. Καὶ ὅρα ὅτι ἀδιαφόρως καὶ κατὰ παράχρησιν ἐνταῦθα κεῖσθαι δοκεῖ ἢ  τὸ βληθῆναι δουρὶ ἢ τὸ τυπῆναι. — εἰ γὰρ κυρίως ἐβλήθη, πῶς ἐτύπη, καὶ  αὖ πάλιν εἰ ἐτύπη, πῶς ἐβλήθη; — διαφορᾶς ἐν ἄλλοις φανερᾶς οὔσης τοῦ  τύπτειν τε καὶ τοῦ βάλλειν.
urn:cts:greekLit:tlg4083.tlg001.hc:13.396|Ἰστέον δὲ ὅτι ἐν τῷ καθόλου φησὶν  ὀϊζυροὺς τοὺς βροτοὺς ὑπερπαθῶν τῆς ἐν αὐτοῖς ἀσθενείας. δύναται δὲ αὐτὸ  καὶ ἐπὶ τῶν ἐν πολέμῳ πασχόντων νοεῖσθαι.
urn:cts:greekLit:tlg4083.tlg001.hc:13.397|Τὸ δὲ ἑσπόμενος περὶ  δουρί ἔχει τι ἀστείας ἀνταποδόσεως. Μηριόνης τε γὰρ μετασπόμενος ἀπιόντα  βάλε δουρὶ τὸν ἄρτι βληθέντα, καὶ αὐτὸς ἑσπόμενος περὶ δουρὶ ἀσπαίρει.
urn:cts:greekLit:tlg4083.tlg001.hc:13.398|Ἰλλάδες δέ, φασί, κατ’ Ἴωνας δεσμοὶ ἐξ ἱμάντων ἢ λύγων, ἀπὸ τοῦ  εἰλῶ ἢ ἴλλω, τὸ συστρέφω, ὡς ἐν εἴδει στρεβλώσεως. λέγεται γὰρ καὶ ἐπὶ  τοιαύτης σημασίας τὸ εἰλεῖν, ὡς δηλοῖ καὶ Παυσανίας εἰπών: εἰλάειν: στρεβλοῦν, πιέζειν. μάλιστα δὲ ἐπὶ ὑγρῶν οἰκεία ἡ λέξις, οἷον σταφυλῶν κατ'  αὐτὸν ἢ ἐλαιῶν, καὶ εἰλεῖν τὸ συνάγειν, φησίν, εἰς ταὐτὸ σταφυλάς. Ἕτερος  δὲ τεχνικός φησιν: εἰλεῖν ἐκπιέζειν ἐλαίας ἢ στέμφυλα. Ἰστέον δὲ ὅτι ἰλλάδες  οὐ μόνον αἱ νῦν Ὁμηρικῶς εἰρημέναι, ἀλλὰ παρὰ τοῖς ὕστερον καί τινες κίχλαι.  ἰλλὰς γάρ, φασίν, εἶδος κίχλης. Τρία δὲ γένη κιχλῶν, ὧν ἡ πρώτη καὶ μεγίστη  κίσσῃ πάρισος, ὡς καὶ παρὰ τῷ Ἀθηναίῳ κεῖται, καλεῖται δὲ ἰξοφάγος αὐτή,  ἐπείπερ ἰξὸν ἐσθίει, ἑτέρα δὲ ὀνομαζομένη τριχάς, ἴση τῷ κοσσύφῳ, τρίτη  δὲ ἐλαχίστη τῶν ἄλλων ἰλλὰς λεγομένη, κατὰ δέ τινας τυλάς, συναγελαστικὴ  καὶ νεοττεύουσα κατὰ τὰς χελιδόνας. Τὸ δὲ βίῃ διασαφητικόν ἐστι τοῦ  οὐκ ἐθέλοντα.
urn:cts:greekLit:tlg4083.tlg001.hc:13.399|Ὅρα δὲ καὶ ὅτι τὸ ἀσπαίρειν ἐπὶ βοὸς εἶπε σπωμένου  καὶ οὐκ ἐθέλοντος ἕπεσθαι τοῖς ἄγουσιν. ἐντεῦθεν δὲ ἡ λέξις μετήνεκται εἰς            τοὺς ἐν τῷ θνῄσκειν ἀσπαίροντας. ἐξ οὗ καὶ τὸ σπαρίζειν, εὐχρηστότερον ὂν  τοῦ σκαρίζειν παρὰ τοῖς παλαιοῖς. Ἰστέον δὲ ὅτι τὸ σπαίρειν καὶ τὸ σπαρίζειν  οὐκ ἀνάγκην ἔχει ἐφέλκεσθαι τὸ ἄλφα φύσει. γίνεται γὰρ ἀμφότερα ἐκ τοῦ  σπῶ. οὐκοῦν τῷ ἀσπαίρειν ἢ ἐπίτασιν δηλοῦν ἢ καὶ ἄλλως πλεονάζον προσῆλθε  τὸ α ; οὕτω δὲ πλεονασμὸς τοῦ α ἐστὶ καὶ ἐν τῷ ἄσταχυς, στάχυς γὰρ τὸ κοινόν,  καὶ ἐν τῷ ἀσταφίς, σταφὶς γὰρ τὸ ἀπλεόναστον, ἡ ἄλλως καὶ ὀσταφίς. ὅμοιον  καὶ τὸ ἀπαμείρεται ἀντὶ τοῦ μερίζει, ἀπὸ τοῦ μείρω, καὶ τὸ ἄνηστις ἐκ τοῦ  νῆστις, ὡς παρὰ Κρατίνῳ, καθὰ γράφει Ἀθήναιος οὐ γάρ τοι σύ γε πρῶτος  φοιτᾷς ἐπὶ δεῖπνον ἄνηστις.
urn:cts:greekLit:tlg4083.tlg001.hc:13.400|Τὸ δὲ οὔ τι μάλα δήν ἐφερμηνευτικόν ἐστι τοῦ μίνυνθα, ἀμφοῖν δὲ αὖ τὸ ὄφρα οἱ ἔγχος ἀνεσπάσατο ἐγγύθεν  ἐλθὼν ἥρως Μηριόνης, ὅπερ ἐπὶ Ἰδομενέως ἔγχος ἀνέσπασεν ἔφη ἐνεργητικῶς.
urn:cts:greekLit:tlg4083.tlg001.hc:13.401|Εἰς πλεῖον δὲ διασαφεῖται τὰ εἰρημένα ἐν τῷ τὸν δὲ σκότος ὄσσε  κάλυψε. δῆλον γὰρ ὡς οὐκ ἐπὶ πολὺ ὁ τυπεὶς ἤσπαιρεν, ἐπεὶ ἀνασπασθέντος  ταχὺ ἀναγκαίως τοῦ δόρατος εὐθὺς τέθνηκεν. Ἐκ δὲ τοῦ μίνυνθα καὶ τοῦ οὐ  μάλα δήν ὁ μινυνθάδιος καὶ ὁ οὐ δηναιός, ὁποῖον ἀλλαχοῦ τὸν θεομαχοῦντά  φησιν.
urn:cts:greekLit:tlg4083.tlg001.hc:13.402|Ὅτι τὸ τοῦ Ἑλένου ξίφος Θρηί̈κιον μέγα καλεῖ, εἰπὼν  Δηί̈πυρον δ’ Ἕλενος ξίφει σχεδὸν ἤλασε κόρσην Θρηϊκίῳ μεγάλῳ: ἀπὸ δὲ  τρυφάλειαν ἄραξεν. ἣ μὲν ἀποπλαγχθεῖσα χαμαὶ πέσε, καί τις Ἀχαιῶν μαρναμένων μετὰ ποσσὶ κυλινδομένην ἐκόμισε. Καὶ ὅρα ὡς ἀορίστως εἶπε κἀνταῦθα  διὰ πιθανότητα, οὐκ ὀνομάσας τίς ἦν ὁ κομισάμενος τὴν τρυφάλειαν.
urn:cts:greekLit:tlg4083.tlg001.hc:13.403|Ἡ δὲ κόρση ὅτι καὶ κόρρη λέγεται, ἱκανῶς ἔγνωσται. ἀφ’ οὗ καὶ κατὰ κόρρης  καὶ ἐπὶ κόρρης δὲ κατὰ Αἴλιον Διονύσιον πληγὴ τυχὸν ἢ ῥάπισμα λέγεται τὸ  εἰς σιαγόνα καὶ κρόταφον. Κόρρην δέ, φησί, καὶ κόρσην Ἀττικοὶ τὴν ὅλην  κεφαλὴν σὺν τῷ αὐχένι λέγουσι. διὸ καὶ προπηλακισμὸς ἰσχυρός, φασί, τὸ  ἐπὶ κόρρης καὶ μείζων τοῦ κονδύλου. Ἀπὸ τῆς κόρσης δὲ εὕρηται ἐν ῥητορικῷ  Λεξικῷ καὶ δίκορσον ἀντὶ τοῦ δικόρυφον, δικραές, δικέφαλον. εἴρηται δὲ  ἴσως τὸ δικραὲς εἰς ὅμοιον τῷ δίκρανον.
urn:cts:greekLit:tlg4083.tlg001.hc:13.404|Εἰς δὲ τὸ ξίφεϊ μεγάλῳ  φασὶν οἱ παλαιοί, ὡς μόνοι ἐν βαρβάροις οἱ Θρᾷκες μεγάλοις ξίφεσι χρῶνται.  τινὲς δὲ ῥομφαίαν τὸ τοιοῦτον ξίφος ἐνόησαν. Καλῶς δὲ παρεσημήνατο μέγα           εἶναι τὸ ξίφος, ἵνα πιθανὸν δόξῃ τὸ δι’ αὐτοῦ ἀπαραχθῆναι σὺν τῇ ῥηθείσῃ  κόρσῃ καὶ αὐτὴν τὴν τρυφάλειαν. Ἀράσσειν δὲ γίνεται μὲν ἀπὸ τοῦ Ἄρης, ὁ  σίδηρος, δηλοῖ δὲ τὴν ῥᾳδίαν καὶ ἄπονον ἐκκοπήν.
urn:cts:greekLit:tlg4083.tlg001.hc:13.405|Ἀποπλαγχθῆναι  δὲ ἀστείως ἐρρέθη νῦν τὸ πόρρω πεσεῖν τοῦ οἰκείου τόπου καὶ ἐκτιναχθῆναι,  καθὰ καὶ μετ’ ὀλίγα ἐπὶ ὀϊστοῦ φησὶ τὸ πολλὸν ἀποπλαγχθείς. Ὅτι ὁ προσεχῶς μεγάλῳ ξίφει χρησάμενος Ἕλενος αὐτίκα νῦν τόξον κατὰ Μενελάου  μεταλαμβάνει ποικίλος ὤν, ὡς εἰκός, τὴν ὁπλιτικήν.
urn:cts:greekLit:tlg4083.tlg001.hc:13.406|Φησὶ γάρ,  ὡς Μενέλαος μὲν ἔβη ἐπαπειλήσας Ἑλένῳ ἥρωϊ ἄνακτι ὀξὺ δόρυ κραδάων.  ὃ δὲ τόξου πῆχυν ἀνεῖλκεν, ὅ ἐστιν, ὡς καὶ προεδηλώθη, τόξον περιφραστικῶς.  οὕτω γοργὸς καὶ περισπερχὴς ὁ Πριαμίδης οὗτός ἐστιν πολυειδῶς τῇ μάχῃ  χρώμενος.
urn:cts:greekLit:tlg4083.tlg001.hc:13.407|Τὼ δέ, φησίν, ἤγουν οὗτοι, ὁμαρτήτην. ὃ μὲν ἔγχεϊ  ὀξυόεντι ἵετο ἀκοντίσαι, ὃ δ’ ἀπὸ νευρῇφιν ὀϊστῷ. Πριαμίδης μὲν ἔπειτα κατὰ  στῆθος βάλεν ἰῷ θώρηκος γύαλον, τὸ καὶ προγραφέν, ἀπὸ δ’ ἔπτατο πικρὸς  ὀϊστός.
urn:cts:greekLit:tlg4083.tlg001.hc:13.408|Πρὸς ὃ παραβολὴν ποιῶν φησιν ὡς δ’ ὅτ’ ἀπὸ πλατέος  πτυόφιν μεγάλην κατ’ ἀλωὴν θρῴσκωσι κύαμοι μελανόχροες ἢ ἐρέβινθοι   πνοιῇ ὑπὸ λιγυρῇ καὶ λικμητῆρος ἐρωῇ, ὣς ἀπὸ θώρηκος Μενελάου πολλὸν  ἀποπλαγχθεὶς ἑκὰς ἔπτατο πικρὸς ὀϊστός. καὶ οὕτω μὲν ὠί̈στευσεν Ἕλενος.
urn:cts:greekLit:tlg4083.tlg001.hc:13.409|Μενέλαος δὲ τὴν τοξοφόρον ἔβαλε χεῖρα. ἐν δ’ ἄρα τόξῳ ἀντικρὺ  διὰ χειρὸς ἐλήλατο χάλκεον ἔγχος. ἂψ δ’ ἑτάρων εἰς ἔθνος ἐχάζετο κῆρ’ ἀλεείνων  χεῖρα παρακρεμάσας. τὸ δ’ ἐφέλκετο μείλινον ἔγχος, ὡς οἷά τι ἐφόλκιον.  οὕτω γὰρ εἰπεῖν δίδωσιν ἡ τοῦ ἐφέλκετο λέξις. Καὶ ὅρα ὡς γραφικῶς οἷον  φράζει τὸ πρᾶγμα ὁ ποιητὴς ὡς οἷα ἑωρακὼς αὐτός. Σημείωσαι δὲ καὶ τὸ  ἀφελὲς καὶ γλυκὺ τοῦ παρακρεμάσας καὶ τοῦ ἐφέλκετο. ταῦτα δὲ καὶ  ἐνάργειαν ἔχουσι δηλοῦντα τὸ καίριον τῆς βολῆς, ὑφ’ ἧς ὡς ἄψυχόν τι παρακρέμαται ἡ χεὶρ ἐφελκομένη τὸ ἔγχος. Ὅρα δὲ τὴν ποιητικὴν ἐπίνοιαν καὶ εὑρεσιλογίαν καὶ ἐν τῷ πρὸ τούτων μὲν ἐπὶ Σαρπηδόνος τῷ μηρῷ τὸ δόρυ παρασύρεσθαι, ὃ καὶ βαρύνει ἐκεῖνον, Ἑλένου δ’ ἐνταῦθα τὴν χεῖρα τὸ δόρυ ἐφέλκεσθαι.
urn:cts:greekLit:tlg4083.tlg001.hc:13.410|Ἰστέον δὲ ὅτι ἄναξ καὶ ἄνακτες οὐ μόνον ἐπὶ βασιλείας ὡς καὶ ἐνταῦθα  ἐν τῷ Ἑλένῳ ἥρωϊ ἄνακτι, ἀλλὰ ἐδήλου μὲν ἡ λέξις καὶ ἄλλα τινά, ὡς ἑτέρωθι  γέγραπται. Καί τι δέ, φασί, τάγμα ἔνδοξον ἐν Κύπρῳ ἄνακτες ἐκαλοῦντο,  πρὸς οὓς ἀνεφέρετο, φασίν, ἑκάστης ἡμέρας πρὸς τῶν ὠτακουστούντων, ὅ            τι ἂν ἀκούσωσιν. ἐπὶ διορθώσει δὲ τοῦτο ἦν τῶν κατὰ τὴν νῆσον. οἱ δὲ τοιοῦτοι  ὠτακουσταὶ εἶεν ἂν καὶ πευθῆνες ὡς ἀπὸ τοῦ πεύθω, οὗ παράγωγον ἡ πύστις,  οἷον στείλας ἐπὶ τῆς Αἰολίδος κατὰ πύστιν ἅμα καὶ οἰκισμὸν τῆς χώρας.  ἀνάλογον δὲ πάντως τῷ πεύθω πύστις καὶ τὸ κεύθω κύστις, ἡ κεύθουσα ἔσω  ὑγρὸν φυσικόν.
urn:cts:greekLit:tlg4083.tlg001.hc:13.411|Τὸ δὲ ὁμαρτήτην οἱ μὲν ἐπίρρημα νοοῦσιν ἀντὶ  τοῦ ὁμοῦ, ἕτεροι δὲ ῥῆμα κρειττόνως φασὶν ἀντὶ τοῦ ἠκολούθησαν κατὰ τὴν  βολήν. οἱ δέ φασι τριπλῆν ἐνταῦθα εἶναι γραφήν: ἁμαρτήδην καὶ ὁμαρτήδην  καὶ διὰ τοῦ ταῦ ὁμαρτήτην, ἐν πᾶσι δὲ δηλοῦσθαι τὸ ὁμοῦ. εἰ δὲ καὶ ἔστι ῥῆμα  τὸ ὁμαρτήτην παραληγόμενον τῷ ἦτα, ἐκ τοῦ ὁμαρτησάτην συγκέκοπται.  Τὸ δὲ τὼ δ’ ἄρ, ὃ μὲν ἔγχεϊ ὀξυόεντι ἵετο ἀκοντίσαι, ὃ δὲ τοξεῦσαι σχῆμα  προεπιζεύξεώς ἐστι κατὰ τοὺς παλαιούς. φθάνει γὰρ ἐπιζεῦξαι τοὺς ποιοῦντας,  εἶτα διαιρεῖ αὐτοὺς καθ’ ἕνα, καὶ τοῦτο μὲν ἐν δυϊκῷ ἀριθμῷ. μετ’ ὀλίγα δὲ  πληθυντικῶς προεπιζευγνύει ἐν τῷ: οἳ δέ, Ἀτρείδης μὲν ἅμαρτε, Πείσανδρος  δὲ οὔτασε. μυρία δὲ τοιαῦτα παρά τε τῷ ποιητῇ καὶ παρ’ ἄλλοις. Τὸ δὲ ὀξυόεν  ἔγχος ὀξὺ δόρυ ἀνωτέρω ἔφη.
urn:cts:greekLit:tlg4083.tlg001.hc:13.412|Ἐν δὲ τῷ ἀπὸ νευρῇφιν ὀϊστῷ  προσυπακουστέον τὸ ἔβαλεν, ὃ κατωτέρω κεῖται. οὐ γὰρ δήπου ὡς ὁ Μενέλαος  δόρατι, οὕτως ἀκοντίζει τις καὶ διὰ νευρᾶς. καὶ ἔστι τὸ σχῆμα σύλληψις. Τὸ  δὲ ἀπὸ νευρῇφιν εἰ καὶ νοεῖται κοινότερον ἀντὶ τοῦ ἀπὸ νευρᾶς, ἀλλ’ οὐκ ἂν  ἔχοι καὶ ἀπὸ γενικῆς γενέσθαι τοῦ νευρῆς ἀποβολῇ τοῦ σ1 . εἴη δὲ ἂν μάλιστα ὡς  ἐπίρρημα ἔχον περιττὴν συνήθως τὴν ἀπο πρόθεσιν, ἵνα ᾖ, ὡς βίῃ βίῃφι, οὕτω            καὶ νευρῇ νευρῇφι, καὶ μετὰ προθέσεως ἀπὸ νευρῇφι.
urn:cts:greekLit:tlg4083.tlg001.hc:13.413|Ἐν δὲ τῷ  Πριαμίδην μὲν ἔπειτα κατὰ στῆθος βάλεν ἀργὸν οὕτω κεῖται τὸ ἔπειτα ἀντὶ  τοῦ δή κατὰ τοὺς παλαιούς, οὐ μὴν ὑστεροχρονίαν δηλοῖ.
urn:cts:greekLit:tlg4083.tlg001.hc:13.414|Ἁμαρτήδην  γὰρ ἢ ὁμαρτήδην, ὅ ἐστιν ἅμα καὶ ὁμοῦ ἀφῆκαν, Ἕλενος ὀϊστὸν καὶ δόρυ  Μενέλαος, καθά που καὶ Σαρπηδὼν καὶ Γλαῦκος δόρατα. ἔνθα δὲ τὸ ἅμα, ἐκεῖ  χώραν οὐκ ἔχει τὸ μετέπειτα. Ἐν δ’ ἄρα τῷ Φοῖνιξ μὲν πρῶτον, αὐτὰρ ἔπειτα  Αἴας ἀριδήλως τὸ ἔπειτα τὸ μετὰ ταῦτα δηλοῖ. ἐν πολλοῖς δὲ καὶ ἄλλοις τῶν  Ὁμηρικῶν τὸ ἔπειτα οὕτω δισήμαντον εὕρηται. Ἐν δὲ τῷ ἀπὸ δ’ ἔπτατο  καὶ ἑξῆς, κύκλος ἐσχημάτισται παρ’ ὀλίγον. εἰπὼν γὰρ ἀπὸ δ’ ἔπτατο πικρὸς  ὀϊστός, εἶτα ἐπεμβαλὼν τὴν εἰρημένην παραβολὴν ἐπάγει μετὰ τέσσαρας  στίχους ἑκὰς ἔπτατο πικρὸς ὀϊστός. τοιοῦτον δέ τι καὶ πρὸ ὀλίγου ἐσημειώθη  σχηματισθὲν ἐν τῷ περὶ φλεβός. καλὸν δὲ δὶς ῥηθὲν τὸ ἔπτατο ἐπὶ πτερόεντος  ὀϊστοῦ.
urn:cts:greekLit:tlg4083.tlg001.hc:13.415|Ἡ δὲ ῥηθεῖσα παραβολὴ πάνυ ἀστεία. Τὸν γὰρ οὐκ εὐστόχως βληθέντα ὀϊστὸν οὐδὲ λίαν τοῦ σκοποῦ τυχόντα οὐδὲ βέλος κρίνει ἐκ χειρὸς  καὶ τόξου ἀφεθέν, ἀλλὰ κυάμῳ ἢ ἐρεβίνθῳ εἰκάζει, οὐ πεμφθέντι κατά τινος,  ἀλλὰ πτύου ἀποτιναχθέντι καὶ ἀέρα μόνον τύψαντι, πτύου δέ, οὐ δι’ οὗ γῆν  ἀναρρίπτουσιν, ἀλλὰ λικμητικοῦ ἀναβάλλοντος τὰ ἠλοημένα, τοῦ καὶ εἰς τύπον  ἐσχηματισμένου χειρὸς δακτύλων. διὸ τῇ ἐκ τοῦ βασιλικοῦ θώρακος ἀποπλανήσει τοῦ ὀϊστοῦ, ἥτις κατὰ τὴν ἐκ τῆς χειρὸς τοῦ Ἑλένου ἄπρακτον  συνδιανοεῖται βολήν, δόξοι ἂν ὁ ποιητὴς μυκτηρίζειν ὡς οἷον ἀπὸ ξυλίνης καὶ  ὁμωνύμως λεγομένης χειρὸς εἰκῇ ἀφειμένου τοῦ βέλους, εἶτα εἰς ἀέρα μάτην  ἀντιπαλθέντος, ὃ καὶ κυάμῳ εἴκασεν ἢ ἐρεβίνθῳ διὰ τὸ τῶν σπερμάτων τούτων  ἁδρότερον. οὐ γὰρ ἔδει βέλος ἡρωϊκὸν σίτῳ ἤ τινι τοιούτῳ σπορίμῳ βραχυτάτῳ  παρεικάσαι.
urn:cts:greekLit:tlg4083.tlg001.hc:13.416|Ἰστέον δὲ ὅτι ἐνταῦθα μὲν ἐπὶ βέλους ψαύσαντος μέν,  ἀπρακτήσαντος δέ, τὸ πέτεσθαι εἶπεν, ἐν δὲ τῷ καθ’ ὅμιλον ἐπιπτέσθαι  μενεαίνων ἐπὶ βέλους ἀφεθέντος καὶ μήπω βαλόντος. δῆλον δὲ ὡς ἄλλο τὸ           ἐπιπτέσθαι, καὶ ἄλλο τὸ ἀποπτέσθαι. Θαυμάζουσι δ’ ἐν τούτοις οἱ παλαιοὶ τὸν  ποιητὴν καὶ ὡς πρᾶγμα ταπεινὸν τὸ κατὰ κυάμους καὶ ἐρεβίνθους καὶ ἔννοιαν  εὐτελῆ ἐπιθέτοις τε ὑψώσας ἐσέμνυνεν, ἐπικαλύπτων τὸ ταπεινόν, καὶ λέξεσι  μεμεγεθυσμέναις ἐπῆρε καὶ ταῖς ἐν τῷ τέλει παρισώσεσιν ἐξωράϊσε, τῷ πνοιῇ  καὶ λιγυρῇ καὶ ἐρωῇ.
urn:cts:greekLit:tlg4083.tlg001.hc:13.417|Τὸ δὲ πτυόφιν ληφθὲν καθ’ ἑρμηνείαν  ἀντὶ πτύου κατὰ πτῶσιν γενικήν, σύνταξιν καινὴν οὕτω παρείλκυσε τὸ ἀπὸ  πλατέος πτυόφιν. Ὅτι δὲ τὸ πτύον καὶ πτέον ἔλεγον οἱ Ἀττικοὶ ὕστερον,  Αἴλιος Διονύσιός φησιν, ἕτερος δέ τις λέγει: πτέον οἱ ἄλλοι, πτύον δὲ Σοφοκλῆς, ἀκολουθῶν δηλαδὴ τῷ ποιητῇ. Μεγάλην δὲ ἀλωὴν λέγει ἢ τήν, ὡς  εἰκός, τοιαύτην οὖσαν ἢ τὴν πολυχώρητον καὶ διὰ τὸ κυκλικὸν σχῆμα μεγάλην.  Ψιλοῦται δὲ ἡ ἀλωή, ὡς καὶ ἡ Ὁμηρικὴ δηλοῖ συναλιφὴ ἐν τῷ κατ’ ἀλωήν,  παρὰ τὸ ἀλοίω ἢ ἀλοῶ ἐκταθέντος τοῦ ο εἰς μέγα ω . ἡ μέντοι ἅλως ὡς ἀπὸ  τοῦ ἅλις ἢ ἁλίζω δασύνεται.
urn:cts:greekLit:tlg4083.tlg001.hc:13.418|Σημείωσαι δὲ καὶ ὅτι Ὁμήρου εἰπόντος  κύαμοι μελανόχροες γράφουσιν οἱ παλαιοί, ὅτι τοὺς κυάμους ὡς μέλανας οὐκ  ἐσθίουσιν οἱ ἱερεῖς, οἷς καὶ λόγον φασὶν εἶναι ἱερὸν τοιοῦτον ἶσόν τοι κυάμους  τε φαγεῖν κεφαλάς τε τοκήων, διὰ τὸ ψυχῆς αἰζηῶν βάσιν ἔμμεναι ἠδὲ  ἀνάβαθμον ἐξ Ἀί̈δαο, ὅταν αὐγὰς εἰσανίωσιν. Οἱ δέ φασιν, ὅτι ἐπὶ Κρόνου  ἄρτος ἐξ αὐτῶν ἐγίνετο τοῖς ἀνθρώποις, ὕστερον δὲ μὴ γεύεσθαι αὐτῶν ἐπετράπη,  ἵνα μηδ’ ὅλως μνήμη τοῦ Κρόνου φυλάττοιτο. Ὡς δέ οἱ κύαμοι καὶ πύαμοι  ἐλέγοντο διὰ τοῦ πι , ὅθεν καὶ πυανεψιὼν μὴν ἀπὸ τῶν τοιούτων πυάμων,  δεδήλωται ἀλλαχοῦ. Ἰστέον δὲ ὡς, εἴπερ διὰ τὸ περὶ κύαμον βραχὺ μέλαν  ἐπιθετικῶς οἱ κύαμοι καλοῦνται μέλανες, ἐστὶ καὶ τοῦτο παράδειγμα σαφὲς τοῦ  ἀπὸ μέρους καλεῖσθαι τὸ πᾶν. Παρὰ τὸ κύειν δὲ αἷμα σύγκεινται οἱ κύαμοι,  ὧν ἡ κλῆσις ἔτι σῴζεται πολλαχοῦ τῶν Ἑῴων, οἳ κυάμιά φασιν αὐτοὺς  ὑποκορίζοντες. Ὅτι δὲ καὶ ἄγριοι κύαμοι γλυκύτεροι μὲν τῶν ἡμέρων, βραχεῖς            δέ, ἡ πεῖρα μέχρι καὶ νῦν δείκνυσιν ἐνιαχοῦ. Δῆλον δ’ ἐκ τῶν παλαιῶν καὶ ὅτι  συνθέτως θερμοκύαμοι λέγονται, οἱ καὶ ἀσυνθέτως θέρμοι λεγόμενοι, ὧν ἴδιον  μὴ ἐμφύειν ζῷα διὰ πικρότητα καὶ δριμύτητα. κατὰ γὰρ Θεόφραστον θέρμος  καὶ ὄροβος καὶ ἐρέβινθος μόνα τῶν χεδροπῶν οὐ ζῳοῦται διὰ τὴν ῥηθεῖσαν  αἰτίαν. Ὅτι δὲ καὶ Αἰγύπτιος ἐλέγετό τις κύαμος, οὗ ῥίζαι παρὰ Νικάνδρῳ ἐν  Θηριακοῖς τὰ ὑπ’ Ἀλεξανδρέων καλούμενα κολοκάσια, ὧν παρώνυμος  Ἀθηνᾶ Κολοκασία ἐν Σικυῶνι, καὶ ὅτι τὸ φυτόν, οὗ ἡ ῥηθεῖσα ῥίζα καὶ ὁ  κύαμος, κιβώριον ἐκαλεῖτο, ἱστορεῖ Ἀθήναιος. Εἰ δὲ καὶ ἕτνος ὁ κύαμος λέγεται,  ἀλλὰ τοῦτο μὲν ὡς οἷον κατ’ ἐξοχὴν διὰ τὸ τοῦ ὀσπρίου ἀπολαυστικόν. ἐκ τοῦ  ἕω γάρ, τὸ πληρῶ καὶ ἀπολαύω, τὸ ἕτνος, ἄλλως δὲ τὸ ἕτνος ἐπὶ ἐψητῶν  ὀσπρίων λέγεται γενικώτερον, ὡς δῆλον καὶ ἐκ τοῦ ἕτνος κυάμινον. πρὸς  διαστολὴν γὰρ αὐτὸ εἴρηται. Ἔφιππος δὲ τραγήμασιν ἐντάττων κυάμους καὶ  ἐρεβίνθους συναριθμεῖ καὶ χόνδρον, πυρόν, μέλι, σησαμίδας καὶ κανναβίδας.  Ἐρεβίνθων δὲ μνεία καὶ παρὰ Ξενοφάνει ὡς χρηστῶν ὄντων ἐν συμποσίῳ.  φησὶ γὰρ πίνοντα γλυκὺν οἶνον ὑποτρώγοντ’ ἐρεβίνθους. Μέμνηται δ’ αὐτῶν  καὶ ὁ ἀριθμήσας οὕτω: ὦχρος, λάθυρος, φηγός, βολβός, τέττιξ, ἐρέβινθος,  ἀχράς. Δῆλον δ’ ὅτι ὦχρος μὲν καὶ λάθυρος ὄσπρια ὡς καὶ ἐρέβινθος, φηγὸς  δὲ βάλανοι φήγινοι οἷαι τρώγεσθαι, βολβὸς δὲ κρόμυόν τι ἄγριον, οὗ χρῆσις καὶ  παρὰ τῷ Κωμικῷ, πολὺς δὲ αὐτὸς καὶ ἐν Ἀττικῇ, τέττιξ δὲ βρώσιμόν τι καὶ  αὐτό, ὃ καὶ σημείωσαι. ἀχρὰς δὲ ἀπίους σημαίνει ἀγρίους κυρίως. Ἔτι ἐρεβίνθων  μνεία καὶ παρὰ τῇ Σαπφοῖ ἐν τῷ χρύσειοι ἐρέβινθοι ἐπ’ ἀϊόνων ἐφύοντο. λέγει           δέ, φασί, χρυσέους ἐκείνη ἐρεβίνθους τοὺς κατὰ πύξον ὠχρούς, οὓς δηλοῖ καὶ  ὁ εἰπών, ὡς κρείττους οἱ λευκοὶ τῶν μελάνων καὶ οἱ πυξοειδεῖς. ἐλέγοντο δέ  τινες ἐρέβινθοι καὶ κρεῖοι, ἴσως ὡς μεγάλοι, ὁμωνύμως τῷ μυθευομένῳ  Κρείῳ. Ποσειδῶν δέ, φασίν, εὗρεν ἐρεβίνθους. Ἔνθα δὲ ὁ Κωμικὸς λέγει τὸ  ἐρεβίνθου δραττόμην, παίζει πρὸς ἀνδρὸς μόριον, οὗ τὸ ἑτερογενὲς κριθὴν  ἔφη τις. ὅτι δὲ οὐ μόνον φηγοῦ βάλανοι, ἀλλὰ προσφυέστατα καὶ φοινίκων,  τέτριπται εἰς εἴδησιν. Ἐλέγετο δέ, φασί, καὶ Διὸς βάλανος τὸ Ποντικὸν κάρυον,  ὃ καὶ Ἡρακλεωτικὸν ἐκαλεῖτο. καὶ Εὐβοϊκὰ δέ, φασί, κάρυα κάστανα καὶ  Σαρδιανὰ βάλανοι ἐκαλοῦντο. καὶ τοιάδε μὲν καὶ ταῦτα.
urn:cts:greekLit:tlg4083.tlg001.hc:13.419|Τὸ δὲ  πολλὸν ἀποπλαγχθεὶς ἑκὰς ἔπτατο καὶ τὴν βολὴν βιαίαν εἶναι δηλοῖ καὶ τὸν  θώρακα τοῦ βασιλέως πάνυ στερρόν. ὅτι δὲ τὸ ἀποπλαγχθῆναι πολλαχοῦ καὶ  ἐπὶ ὅπλων κεῖται, δεδήλωται καὶ ἐν τῷ πλάγχθη δ’ ἀπὸ χαλκόφι χαλκός.
urn:cts:greekLit:tlg4083.tlg001.hc:13.420|Τὴν δὲ τοξοφόρον χεῖρα περιφράζων φησὶν ἥ ῥ’ ἔχε τόξον. τοῦτο  δὲ ἀμφιβόλως ἔχει. ἢ γὰρ κατ’ εὐθεῖαν νοητέον: ἥτις χεὶρ εἶχε τὸ τόξον. ἢ  ἐπιρρηματικῶς ὡς ἐκ δοτικῆς: ἔνθα εἶχε τὸ τόξον ὁ Ἕλενος. σφοδρὸν δὲ τὸ  τῆς βολῆς, εἰ τὴν χεῖρα διασχὸν τὸ ἔγχος ἠλάθη καὶ διὰ τοῦ κρατουμένου  τόξου.
urn:cts:greekLit:tlg4083.tlg001.hc:13.421|Τὸ δὲ ἂψ δ’ ἑτάρων καὶ ἑξῆς ὁ στίχος ὅλος ἐν πολλοῖς τόποις  κεῖται, καθὰ καὶ ἕτεροι, οἷα μὴ ὀκνοῦντος τοῦ ποιητοῦ τὸ ἔλλογον ταὐτολόγημα.
urn:cts:greekLit:tlg4083.tlg001.hc:13.422|Ὅτι τὴν τοῦ Ἑλένου χεῖρα βληθεῖσαν ἐθεράπευσεν ὁ ἀδελφὸς  Ἀγήνωρ οὕτω: ἔγχος μὲν ἐκ χειρὸς ἔρυσεν αὐτὴν δὲ ξυνέδησεν ἐϋστρόφῳ οἰὸς  ἀώτῳ σφενδόνῃ, ἣν ἄρα οἱ θεράπων ἔχε ποιμένι λαῶν. Λέγει δ’ ἐνταῦθα ὁ  Σχολιαστής, ὅτι ἐρίοις πάλαι τὰ κῶλα τῆς σφενδόνης συνέπλεκον καὶ οὐ  νεύροις ὡς ὕστερον, ἵνα τοῦ ἐρίου ὑπενδιδόντος διατείνοιντο αὐτὰ ἐν τῇ ἀπορρίψει.
urn:cts:greekLit:tlg4083.tlg001.hc:13.423|Σημείωσαι δὲ ὅτι, ὡς ἐν περιφράσει ἄωτον οἰὸς εἰπὼν ἁπλῶς  τὸ ἔριον, ὡς καὶ ἀλλαχοῦ δηλοῦται, προσέθετο τὸ εὔστροφον, ἵνα μὴ ἄωτον  οἰὸς ἄρτι νοήσωμεν τὸ ἀκατέργαστον ἔριον. ὡς ἂν δὲ αὖ πάλιν μὴ τὸ ἁπλῶς ἐξ  ἐρίου νῆμα νοηθείη, ἐπήγαγε τὸ εἶδος τὴν σφενδόνην, ἥτις καὶ αὐτὴ  εὔστροφον οἰὸς ἄωτον οὖσα, ὡς δεδήλωται, ἔχει εἰς διαφορὰν εἰδικὴν τὸ πετροβολεῖν, ἵνα ᾖ σφενδόνη εὔστροφον οἰὸς ἄωτον πετροβόλον. Ἐτυμολογία δὲ            αὐτῆς τὸ σπεύδειν, ἀφ’ οὗ καὶ τὸ σφεδανόν, ἐπισπεύδει γὰρ οἷον αὐτὴ καὶ  κατεπείγει τὴν τῶν λίθων ἄφεσιν. Ἰστέον δὲ ὅτι ἐν τοῖς ἑξῆς που εἰπὼν  τόξοις καὶ εὐστρόφῳ οἰὸς ἀώτῳ οὐ προστίθησιν ἐκεῖ καὶ τὸ σφενδόνη, ὡς  ἤδη ἑρμηνευθέν. Ὅτι δὲ ἀπὸ τοῦ ἄω τὸ φιλητὸν καὶ πολύχρηστον τῷ Πινδάρῳ  ἄωτον γίνεται προσλήψει συλλαβῆς, ὡς εἴδω εἴδωλον, δηλοῦται καὶ αὐτὸ ἐν  ἄλλοις.
urn:cts:greekLit:tlg4083.tlg001.hc:13.424|Ὅρα δὲ ὡς πολλάκις ὀργάνων παράχρησις διά τινας ἀνάγκας  γίνεται, εἴγε καὶ ἡ ῥηθεῖσα σφενδόνη ἐνταῦθα εἰς ἕλκους σύνδεσμον ἐχρησίμευσε.  θεράποντος δὲ ὅπλον αὕτη, οὐ μὴν ἥρωος, οὐδὲ γὰρ ἐχρῆν. δῆλον δ’ ὅτι καὶ  σφενδονήτας εἶχεν ὁ Τρωϊκὸς πόλεμος. Θαυμαστέος δὲ ὁ ποιητὴς τῆς τε  πολυπειρίας τῆς τε χρηστομαθείας, πολλὰ παρενείρων τῇ ποιήσει ἐπέκεινα  τῶν προκειμένων ἄξια. Εἰ δὲ ἡ τοῦ Ἑλένου χεὶρ τῇ σφενδόνῃ περιδεθεῖσα  τεθεράπευται, εἴτε καὶ προσεδεήθη ἑτέρας ἰατρείας ὕστερον, τί χρὴ ζητεῖν.
urn:cts:greekLit:tlg4083.tlg001.hc:13.425|Ὅτι κεῖται παρατατικὸς ἐνταῦθα τοῦ ἐί̈ω ῥήματος. φησὶ γὰρ Πείσανδρος δ’ ἰθὺς Μενελάου ἤϊεν, ὅ ἐστιν ἐπορεύετο.
urn:cts:greekLit:tlg4083.tlg001.hc:13.426|Ἐπῆκται δὲ  μετ’ αὐτὸ καὶ τὸ ἐπ’ ἀλλήλοισιν ἰόντες, ἤγουν κατ’ ἀλλήλων.
urn:cts:greekLit:tlg4083.tlg001.hc:13.427|Ὅτι καὶ ἐνταῦθα κεῖται ἀποστροφῆς σχῆμα ἐν τῷ τὸν δ’ ἄγε μοῖρα κραταίη  θανάτοιο τέλοσδε, σοὶ Μενέλαε δαμῆναι. προσφωνήσει δὲ ἡ Ὁμηρικὴ Μοῦσα  καὶ τὸν Πάτροκλον ἐν τοῖς ἑξῆς πολλάκις οἷα ἐπιστρεφομένη τοιούτων προσώπων ὡς ἀξίων λόγου.
urn:cts:greekLit:tlg4083.tlg001.hc:13.428|Ὅτι ἀστοχίαν βολῆς φράζει τὸ Ἀτρείδης  μὲν ἅμαρτε, παραὶ δὲ οἱ ἐτράπετ’ ἔγχος, ἤγουν οὐ κατ’ εὐθὺ ἦλθεν, ἀλλ’ εἰς  πλάγιον ἐστράφη. καὶ ἔστι τοῦτο ἐφερμηνευτικὸν τοῦ ἥμαρτεν.
urn:cts:greekLit:tlg4083.tlg001.hc:13.429|Ὅτι καὶ ἑτέρου δόρατος καυλὸς ἐνταῦθα κλᾶται. Πείσανδρος γὰρ σάκος  Μενελάου οὔτασεν, οὐδὲ διαπρὸ δυνήσατο χαλκὸν ἐλάσσαι. ἔσχετο γὰρ σάκος  εὐρύ, κατεκλάσθη δ’ ἐνὶ καυλῷ ἔγχος.
urn:cts:greekLit:tlg4083.tlg001.hc:13.430|Καυλός δὲ καὶ νῦν τὸ ἄκρον  ξύλον, ὃ ἐνίεται τῇ αἰχμῇ.
urn:cts:greekLit:tlg4083.tlg001.hc:13.431|Ὁ δὲ τοῦτο δυστυχήσας φρεσὶν ᾗσι,  φησί, χάρη καὶ ἔλπετο νίκην. μυκτηρίζων δὲ τοῦτο λέγει ὁ ποιητής, ὥστε  οἰκεῖον ῥηθῆναι αὐτὸ ἐπὶ τῶν ἐκπεσόντων νίκης ἐλπιζομένης.
urn:cts:greekLit:tlg4083.tlg001.hc:13.432|Ὅτι Πείσανδρος ὁ Τρωϊκὸς τοῦ ἔγχους αὐτῷ κλασθέντος, ὡς προσεχῶς εἴρηται,  ἐπεὶ Ἀτρείδης ἐρυσάμενος ξίφος ἆλτο ἐπ’ αὐτῷ, ὑπ’ ἀσπίδος εἵλετο καλὴν  ἀξίνην εὔχαλκον ἐλαί̈νῳ ἀμφὶ πελέκκῳ, μακρῷ, ἐϋξέστῳ, ἅμα δ’ ἀλλήλων  ἐφίκοντο, αὐτὸς δηλαδὴ καὶ ὁ Μενέλαος.
urn:cts:greekLit:tlg4083.tlg001.hc:13.433|Καὶ ὃ μὲν κόρυθος φάλον  ἤλασεν ἱπποδασείης, ἄκρον ὑπὸ λόφον αὐτόν, Μενέλαος δὲ προσιόντα μέτωπον ἤλασε, δηλαδὴ ξίφει, ῥινὸς ὑπὲρ πυμάτης, λάκε ὀστέα, τὼ δέ οἱ ὄσσε  πὰρ ποσσὶν αἱματόεντε χαμαὶ πέσον ἐν κονίῃσιν, ἰδνώθη δὲ πεσών: ὃ δὲ λὰξ  ἐν στήθεσι βαίνων ἐσκύλευσέ τε καὶ εἶπε τὰ ῥηθησόμενα.
urn:cts:greekLit:tlg4083.tlg001.hc:13.434|Ὅρα δὲ  ὅτι ἀξίνην φέρει ὁ Πείσανδρος καινότερον ὁπλιζόμενος, ὥσπερ καὶ ἕτερός τις            σφενδόνῃ ἐχρήσατο, καὶ ἄλλος μεγάλῳ ξίφεϊ. Βαρβαρικὸν δὲ τὸ ἀξίναις μάχεσθαι καὶ πελέκεσσι, διὸ Τρῶές που ὀξέσι πελέκεσσι καὶ ἀξίνῃσι μάχοντο.  καλὴ δὲ ἡ ῥηθεῖσα ἀξίνη διὰ τό, ὡς εἰκός, κατακεκροτῆσθαι εἰς κάλλος. Τὸ  δὲ ἐλάϊνον ἢ ἀπὸ τοῦ ἐλαία γέγονεν ἀποθέσει τοῦ ι τῆς διφθόγγου, ἢ ἀπὸ τοῦ  ἐλάα Ἀττικοῦ, ὡς δηλοῖ καὶ ἡ παρὰ τῷ Κωμικῷ χρῆσις καὶ ὁ κατὰ Διογένην  ἀστεϊσμὸς τοῦ μάστιξε δ’ ἐλάαν, ἤγουν ἀπερράπισεν ἀπωσάμενος τὴν ἐλαίαν.  Κρεῖττον δὲ τὸ πρῶτον. ἐλάα γάρ, ὡς καὶ ἀλλαχοῦ παρεσημάνθη, οὐ τὸ  δένδρον ἀλλ’ ὁ καρπὸς αὐτοῦ. Τεχνικῶς δὲ πέλεκκον ἐλάϊνον τῇ ἀξίνῃ χορηγεῖ  ὁ ποιητής, ὥς που καὶ τῷ σκεπάρνῳ, οἷα καὶ τῶν τοιούτων εὖ εἰδὼς αὐτὸς  καὶ ἡμῖν ἐκ παρέργου πολυπειρίας χάριν εἴδησιν διδούς. οὐ γὰρ δήπου μάτην  οὐδὲ τὰ τοιαῦτα παρασημαίνεται. Πέλεκκον δὲ οὐδετέρως ὁ στειλειός, τουτέστιν ἡ λαβὴ τοῦ πελέκεως ἤτοι τῆς ἀξίνης, διπλασιασθέντος τοῦ κ ὡς καὶ ἐν  τῷ ἡμιπέλεκκα. ἐκεῖνά γε μὴν οὐ στειλειοὺς δηλοῖ, ἀλλὰ μικρούς τινας πελέκεας.  Καινότερον δὲ καὶ ἐνταῦθα ἡ ἀμφι πρόθεσις δοτικῇ σύγκειται ἐν τῷ ἀμφὶ  πελέκκῳ, ὃ μακρὸν μὲν λέγεται ὡς μὴ σκεπάρνου ὂν ἀλλὰ ἀξίνης, ἐύ̈ξεστον  δὲ διὰ τὸ καλὴν τὴν ἀξίνην εἶναι ὡς εὖ ἠσκημένην.
urn:cts:greekLit:tlg4083.tlg001.hc:13.435|Τὸ δὲ ἀλλήλων  ἐφίκοντο ἀντὶ τοῦ καθίκοντο καὶ ἴψαντο, οἷα τῆς ἐπι προθέσεως ἀντὶ τῆς κατα ἐπὶ ἐναντιώσει κειμένης καὶ ἐνταῦθα. εἰ δὲ γράφεται ἀφίκοντο, λείπει ἡ κατα πρόθεσις, καὶ δηλοῖ ὡς ὁμοῦ κατ’ ἀλλήλων ὥρμησαν. καὶ ἔστιν ὅμοιον  τῷ ἐπαί̈σσοντα νεῶν, ἤγουν ὁρμώμενον κατὰ τῶν νεῶν, ὅπερ ἐν τοῖς ἑξῆς  κεῖται.
urn:cts:greekLit:tlg4083.tlg001.hc:13.436|Ἐν δὲ τῷ κόρυθος φάλον ἄκρον ὑπὸ λόφον αὐτόν δηλοῖ  φανερῶς ὑποκεῖσθαι καὶ ἐγγυτάτω εἶναι τῷ λόφῳ τοὺς φάλους. οὕτω δὲ καὶ  ἐν τῷ μέτωπον ῥινὸς ὑπὲρ πυμάτης περατοῦσθαι δηλοῖ τὸ μέτωπον πρὸς  τῇ ἀρχῇ τῆς ῥινός. Ἀπὸ δὲ τοῦ λόφου καὶ λοφεῖον, οὐ μόνον παρὰ τῷ Κωμικῷ,  ἀλλὰ καὶ παρ’ ἑτέροις, οἳ καί φασιν ὅτι λοφεῖον θήκη λόφου περικεφαλαίας.
urn:cts:greekLit:tlg4083.tlg001.hc:13.437|Ἀπὸ δὲ τῆς ῥινὸς παρὰ Παυσανίᾳ ἔνρινον, ἴσως δὲ καὶ ἔρρινον, διὰ           δύο ρ , ἄρωμα ᾧ τὰς ῥῖνας, φησίν, ἐνεχρίοντο. Ἰστέον δὲ ὡς οἱ τὴν ῥῖνα μύτιν  καλέσαντες οὐ φαύλως οὕτως ὠνόμασαν. Ἔστι γὰρ καὶ τῆς λέξεως ταύτης  χρῆσις παρὰ τοῖς παλαιοῖς, ἐπὶ θαλασσίων μέντοι. Ἀριστοτέλης γοῦν φησι  τὴν σηπίαν ἔχειν τὸ μὲν ὄστρακον ἐν τῷ νώτῳ, ἐν δὲ τῇ μύτιδι τὸν θολόν. αὕτη  δέ, φησίν, κεῖται παρὰ τὸ στόμα αὐτὸ κύστεως τόπον ἐπέχουσα. ἴσως δὲ ἡ  αὐτὴ μύτις καὶ μυκτὴρ ὑπ’ αὐτοῦ λέγεται ἐν τῷ αἱ σηπίαι καὶ αἱ τευθίδες  νέουσιν ἅμα καὶ συνεπόμεναι τὰ στόματα καὶ τὰς πλεκτάνας ἐφαρμόττουσι  καταντικρὺ ἀλλήλαις. ἐφαρμόττουσι δὲ καὶ τὸν μυκτῆρα εἰς τὸν μυκτῆρα.  εἰ δέ, καθὰ ὁ μυκτὴρ καὶ ἡ μύξα ἐκ τοῦ μύζειν λέγεται, οὕτω μεταφορικῶς  καὶ ἡ μύτις, ἤδη δὲ καὶ ὁ μυξῖνοσ — κεφάλου δέ, φασί, μικροῦ εἶδος οὗτοσ — ,  εὑρητέον εἴ πού ἐστιν ἄλλοθι. χρῆσις δὲ μυξίνου καὶ ἐν τῷ λευκίσκων πλείονα  εἴδη, κέφαλοι, κεστρεῖς, μυξῖνοι, χελλῶνες οἱ καὶ βάκχοι. εἰκὸς δὲ τοὺς μυξίνους,  εἴπερ λέγονται γενικῶς λευκίσκοι ὡς οἷα λευκοί, παρὰ τὴν γλαγόεσσαν γίνεσθαι   μύξαν, ἣ κεῖται παρὰ τῷ Ὀππιανῷ. Λακεῖν δὲ οὐχ’ ἁπλῶς τὸ φωνεῖν ἢ  λαλεῖν, ὡς οἱ Τραγικοὶ διθυραμβικώτερον χρῶνται καὶ ὁ Κωμικὸς παίζει ἐν τῷ  ὁ Φοῖβος ἔλακεν ἐκ τῶν στεμμάτων, ἀλλὰ ποιόν τινα ἦχον ἀψύχων σωμάτων  ἡ λέξις δηλοῖ. ὅθεν καὶ ἡ ἐν ἱματίοις ἢ σαρκίοις λακὶς ὠνοματοπεποίηται.  καὶ νῦν μὲν ἐπὶ ὀστέων τὴν λέξιν ὁ ποιητὴς ἔθηκε, προϊὼν δέ που ἐπὶ ξίφους  αὐτὸ θήσει ἐν τῷ λάκε περὶ χροὶ̈ χαλκὸς ἀτειρής.
urn:cts:greekLit:tlg4083.tlg001.hc:13.438|Ἐν δὲ τῷ ὄσσε  αἱματόεντα ἢ αἱματόεντε, γράφεται γὰρ ἀμφοτέρως, εἰ μὲν αἱματόεντα  ἐρεῖ τις, ἀριδήλως οὐδετέρου γένους εἶναι παριστᾷ τὸ ὄσσε, εἰ δὲ διὰ τοῦ ε αἱματόεντε, ἀμφίβολον αὖθις μένει τὸ γένος. Ὅρα δ’ ἐνταῦθα τὸ βίαιον τῆς  πληγῆς, εἰ παρὰ γῆν πίπτουσιν οἱ ὀφθαλμοὶ δι’ αὐτὴν τῆς οἰκείας ἕδρας ἐξωσθέντες.
urn:cts:greekLit:tlg4083.tlg001.hc:13.439|Τὸ δὲ ἰδνώθη πεσών ταὐτόν ἐστι τῷ ἰδνωθεὶς ἔπεσεν,  ὡς καὶ τὸ κάμε τεύχων ὅμοιόν ἐστι τῷ καμὼν ἔτευξε, καὶ τὸ χασσάμενος  πελεμίχθη ὡμοίωται τῷ πελεμιχθεὶς ἐχάσσατο. Ἰδνωθῆναι δὲ καὶ νῦν  τὸ συγκαμφθῆναι καὶ συγκαθεσθῆναι. καὶ γίνεται ἡ λέξις ἐκ τοῦ ἕζω, καθὰ καὶ            ἀλλαχοῦ ἐδηλώθη, ἀφ’ οὗ τὸ ἕδω, οἷα φιλιουμένων τοῦ ζ καὶ δ . πλεονασμῷ δὲ  τοῦ νῦ παρακολουθεῖ αὐτίκα καὶ τροπὴ τοῦ ε εἰς ι , καὶ γίνεται ἕδω ἰδνῶ, ὡς  πέλω πιλνῶ, σκεδῶ σκιδνῶ καὶ ἄλλα μυρία. Ἰδνῶ γοῦν τὸ συστέλλομαι καὶ  οἷον συνιζάνω. οὕτω καὶ ὁ Θερσίτης ἰδνοῦται, ὄφις δὲ ἄλλως ἰδνώθη πρὸ ὀλίγων,  ὡς ἐκεῖ ἐδηλώθη.
urn:cts:greekLit:tlg4083.tlg001.hc:13.440|Ὅτι Μενέλαος λὰξ ἐν στήθεσι βαίνων καὶ σκυλεύσας τὸν εἰρημένον Πείσανδρον λαλεῖ τι πρὸς τὸν ἤδη νεκρὸν ὡς ἐν ἠθοποιί̈ᾳ  κατὰ ἦθος ἀφελές. ἔνθα καὶ τὸ ἐν δημηγορίᾳ λιγὺ τοῦ Μενελάου δηλοῦται,  καὶ ὡς ἐπιτροχάδην ἔχει ἀγορεύειν, τουτέστιν ἐπιτρέχων τὰ πολλὰ καὶ λέγων  τὰ καίρια. ἔστι δὲ καὶ καταφορά, ἐν οἷς λέγει, πολλὴ διὰ τὸ ὑπερπαθεῖν ἐφ'  οἷς πάνυ πολλὰ ἠδίκηται.
urn:cts:greekLit:tlg4083.tlg001.hc:13.441|Λέγει δ’ ἐπὶ τῷ νεκρῷ τοιαῦτα λείψετέ  θην, ἤγουν καταλείψετε δή, οὕτω γε νέας Δαναῶν ταχυπώλων Τρῶες ὑπερφίαλοι, δεινῆς ἀκόρητοι ἀϋτῆς.
urn:cts:greekLit:tlg4083.tlg001.hc:13.442|Ἐπεὶ δὲ τοῦτο οὐ πάνυ ἦν ψογερόν,  οὐ γὰρ πάνυ μωμητὸν τὸ ἐν καιρῷ δέοντι ἀκόρητόν τινα εἶναι μάχης, ἐπάγει  ἄλλης μὲν λώβης τε καὶ αἴσχεος οὐκ ἐπιδευεῖς, ἣν ἐμὲ λωβήσασθε κακαὶ κύνες,  οὐδέ τι θυμῷ Ζηνὸς ἐριβρεμέτεω χαλεπὴν ἐδδείσατε μῆνιν, ξεινίου, ὃς τέ ποτ'  ὔμμι διαφθέρσει πόλιν αἰπήν. οἵ μευ κουριδίην ἄλοχον καὶ κτήματα πολλὰ μὰψ  οἴχεσθε ἀνάγοντες, ἐπεὶ φιλέεσθε παρ’ αὐτῇ νῦν αὖτ’ ἐν νηυσὶ μενεαίνετε  ποντοπόροισι πῦρ ὀλοὸν βαλέειν, κτεῖναι δ’ ἥρωας Ἀχαιούς.
urn:cts:greekLit:tlg4083.tlg001.hc:13.443|Ἐφ'  οἷς ἀποκαθιστῶν τὸ νόημα, τὸ λείψετε οὕτω νῆας, καὶ παραφράσας αὐτὸ  ἐν τῷ εἰπεῖν ἀλλά ποθι σχήσεσθε καὶ ἐσσύμενοί περ Ἄρηος ἐπάγει μετὰ  πάθους, ἠθικῶς καὶ ἐμψύχως ἀποτείνων ἐν σχήματι ἀποστροφῆς τὸν λόγον  ὡς πρὸς παρόντα τὸν Δία, καὶ ὡς εἰκός, δυσανασχετῶν κατά τινα λόγον νεμέσεως Ζεῦ πάτερ, ἦ τέ σέ φασι περὶ φρένας ἔμμεναι ἄλλων ἀνδρῶν ἠδὲ θεῶν,  σέο δ’ ἐκ τάδε πάντα πέλονται.
urn:cts:greekLit:tlg4083.tlg001.hc:13.444|Καὶ οὕτω σεμνῶς ὡς ἐν θεολογίᾳ  φράσας ἐπιφέρει τὸ δυσχερὲς καί φησιν οἷον δὴ ἄνδρεσσι χαρίζεαι,  ὑβριστῇσι Τρωσίν, ὧν μένος αἰὲν ἀτάσθαλον, οὐδὲ δύνανται φυλόπιδος  κορέσασθαι καὶ ὁμοιί̈ου πολέμοιο. πάντων μὲν κόρος ἐστὶ καὶ ὕπνου καὶ φιλότητος μολπῆς τε γλυκερῆς καὶ ἀμύμονος ὀρχηθμοῖο. τῶν πέρ τις καὶ μᾶλλον  ἐέλδεται ἐξ ἔρον εἷναι ἢ πολέμου, τουτέστιν, ὧν μᾶλλόν τις ἐπιθυμεῖ κορεσθῆναι.  πόλεμος γὰρ οὐδεὶς ἐπιθυμητός. Εἶτα κατακλείων τὸ νόημα ταὐτολογικῶς  εἰς τὸ ἐξ ἀρχῆς φησι Τρῶες δὲ μάχης ἀκόρητοι ἔασιν, ὃ φθάσας εἶπε Τρῶες  ὑπερφίαλοι δεινῆς ἀκόρητοι ἀϋτῆς. Καὶ ὅρα ὅτι τετράκις ἔφρασε τὸν αὐτὸν  νοῦν, ἄνω μὲν ἐν στίχῳ ἑνί, ἐν ᾧ δεινῆς ἀκορήτους ἀϋτῆς ἔφη τοὺς Τρῶας,  κατωτέρω δὲ μετὰ στίχους δώδεκα, ἐν δυσὶ παρά τι ὀλίγον, ὅπου καὶ τὸ μένος           αὐτοῖς αἰὲν ἀτάσθαλον ἔφη, μὴ δυναμένοις κορέσασθαι πολέμου, καὶ συναπτῶς  εὐθὺς ἐν στίχοις ὑπὲρ τοὺς τρεῖς πάντων κόρος ἐστὶ καὶ ὕπνου καὶ φιλότητος  καὶ ἑξῆς, καὶ ἐν τῷ τέλει κομματικῶς Τρῶες μάχης ἀκόρητοι ἔασι. καὶ  ἔστι δριμεῖα ἡ τοῦ τρίτου ἐπιχειρήματος ἐπίτασις, εἴπερ τῶν μὲν ἡδέων κόρος  ἐστίν, οἱ δὲ Τρῶες τῆς δεινῆς μάχης οὐ κορέννυνται, ἧς οὐδὲ τὴν ἀρχὴν αἱρήσεταί τις γεύσασθαι. Ὅρα δὲ ὅτι βαρυνόμενος ὁ Μενέλαος ὅμως οὐδὲν αὐτὸς  κατὰ ἄλλους ἐσάρκασε πρὸς ἀστεϊσμόν, ἀλλ’ ἠρκέσθη βαρέως εἰπὼν λείψετε  οὕτω νέας Δαναῶν καὶ ἀλλά ποθι σχήσεσθε Ἄρηος, ἔτι δὲ καὶ κατενεχθεὶς  ὑβριστικῶς.
urn:cts:greekLit:tlg4083.tlg001.hc:13.445|Τὸ δὲ οὐκ ἐπιδευεῖς θαυμασίως ἔχει. ἐπεὶ γὰρ ταὐτὸν  τὸ οὐκ ἐπιδευεῖς τῷ ἀνενδεεῖς, ἤγουν πλήρεις καὶ κεκορεσμένοι, φησὶ κατά  τι ἀντιθετικὸν σχῆμα, ὅτι οἱ Τρῶες μάχης τέ εἰσιν ἀκόρητοι καὶ λοιπῆς δὲ  κακίας κεκορεσμένοι καὶ ἀπροσδεεῖς. ἔστι δὲ περίφρασις τοῦ λωβηταί καὶ  αἰσχροί τὸ λώβης τε καὶ αἴσχεος οὐκ ἐπιδευεῖς.
urn:cts:greekLit:tlg4083.tlg001.hc:13.446|Τὸ δὲ ἣν ἐμὲ  λωβήσασθε, ἤγουν καθ’ ἣν ἐβλάψατέ με, πίστις ἐστὶ τοῦ εἰς πλάτος ῥηθέντος  λόγου ἐκ μερικοῦ τοῦ κατ’ αὐτὸν πάθους. πάντως γὰρ οὐκ ἐπιδευεῖς λώβης  οἱ καὶ τοῦτον λωβησάμενοι. δῆλον δ’ ὡς Ἀττικὸν τὸ λώβης ἣν λωβήσασθε.  Τὸ δὲ κακαὶ κύνες Ἰωνικῶς μὲν ἔχει τῆς κατὰ γένος θηλυκὸν φράσεως, ἴσως  δὲ καὶ ὡς διὰ τὸ Τρωϊκὸν ἐκτεθηλυμμένον οὕτως ἐσχημάτισται. δηλοῖ δὲ ἢ  τοὺς κατωφερεῖς καὶ λάγνους, ὁποῖος ὁ Πάρις, ἢ τοὺς ἀναιδεῖς, ὁποῖος ὁ  Ἕκτωρ, ἢ καὶ ἄλλως, τοὺς ἀνάνδρους, εἴγε κακοὶ οἱ δειλοί. κάκη γὰρ οὐ  μόνον ἡ κακία κατὰ τοὺς περὶ Πλάτωνα, ἀλλὰ καὶ ἡ δειλία, ἐξ οὗ κακὸς ὁ           δειλός, καὶ κακίζεσθαι τὸ δειλιᾶν, ὡς τὸ ἐπεὶ οὔ ἑ κακιζόμενόν γε κατέκτα.  ἐξ αὐτοῦ δὲ τὸ κακκᾶν συνήθως ἐπὶ παιδίων, ἐπεὶ καὶ τοῖς δειλιῶσιν ἕπεται  τοιοῦτόν τι πάσχειν, ὃ καὶ ἐξιδίειν σεμνῶς ἡ Κωμῳδία φησίν, ἀρχὴν λαβοῦσα  ἐξ Ὁμηρικοῦ χωρίου τοῦ ἴδιον ὡς ἐνόησα, ἤγουν ἵδρωσα ἐξ ἀγωνίας. καὶ  ἄλλως δέ, κακαὶ κύνες οἱ Τρῶες ὡς βλάπτοντες τοὺς Ἀχαιούς, ἐφ’ οἷς αὐτοὶ  οὐκ ὠφεληθήσονται. ἐξ οὗ λόγου καὶ παροιμία τὸ ἡ κύων ἐπὶ φάτνης, ἐπὶ  τῶν μήτε χρωμένων μήτε ἄλλοις διδόντων.
urn:cts:greekLit:tlg4083.tlg001.hc:13.447|Τὸ δὲ ἐριβρεμέτεω  τραχὺ ὂν ἐπίθετον καὶ ὑπόδεινον, οἰκείως παράκειται τῇ χαλεπῇ τοῦ Διὸς  μήνιδι. Ἐν δὲ τῷ Ζηνὸς μῆνιν ξεινίου ἀσεβείας ἁλίσκεσθαι καὶ αἰσχροκερδείας τοὺς Τρῶας δηλοῖ καὶ ἐπιτείνει τὴν αὐτῶν ἀδικίαν. οἳ φιληθέντες, ὅ ἐστι  φιλοφρονηθέντες, παρὰ τῆς Ἑλένης Δία τε τὸν ξένιον, εἴποι δ’ ἄν τις καὶ ὡς  Δία τὸν φίλιον, εἶτα ἠδίκησαν, τήν τε ξεινοδόκον ἁρπάσαντες καὶ κτήματα,  ἤγουν χρήματα, πολλά. φασὶ γὰρ ὡς μετὰ πολυτελοῦς σκευῆς, ὡς ἐπὶ θυσίαν  ἥκουσα, ἡρπάγη. Ἰστέον δ’ ἐν τούτοις ὅτι τε τὸ μῆνιν Ζηνός, ἤγουν Διός,  ξεινίου ἐλέγχει τὸν νοήσαντα παρ’ Εὐριπίδῃ τὸ πέφευγας τὸν ἐμὸν ἱκέσιον  Δία τρόπῳ ἀναστροφῆς ἀντὶ τοῦ διαπέφευγας, ὡς οὐκ ὀρθῶς ἐπέβαλεν. ὁ  μὲν γὰρ ἔφη ἀπολύτως χρῆναι εἰπεῖν τὸν ἐμὸν ἱκέσιον, ἤγουν τὸν ἱκετευτικόν  μου λόγον, ὡς ἰδιωτικὸν ὂν εἰπεῖν Δία ἱκέσιον. ἐνταῦθα δὲ φαίνεται ὡς, εἴπερ  ἄψογόν ἐστι τὸ εἰπεῖν οὐκ ἐδείσατε Δία ξένιον, οὕτως οὐδ’ ἐκεῖ τὸ φάναι πέφευγας  Δία ἱκέσιον. καλὸν μὲν γὰρ καὶ τό: οὐκ ἔδεισας τὸν ξένιον ἢ τὸν φίλιον ἢ τὸν  ἱκέσιον ἐλλειπτικῶς, ὀρθὸν δὲ οὐδὲν ἧττον καὶ τὸ συνάψαι Δία ξένιον, Δία  φίλιον, Δία ἱκέσιον. Ἐκεῖνος δὲ ὁ παλαιὸς συνεκρότησε καὶ τὴν ἐν τῷ πέφευγας  Δία ἀναστροφὴν διὰ τοῦ καρδία. οἱονεὶ γάρ, φησί, κᾶρ δία, ἤγουν διὰ τὸ κῆρ.  οὕτω δέ, φησί, καὶ σκιάδιον τὸ σκιὰν δία, ἤγουν διὰ σκιάν. Καὶ μὴν καὶ τοῦτο  ἀντιλέγεται ὡς καὶ διὰ διφθόγγου ὂν παρὰ τὸ τῇ σκιᾷ διδόναι ἄδειαν, καὶ  οὐδὲ ἡ δια ἀναστρέφεται, ὡς μὴ συμπέσῃ τῇ αἰτιατικῇ τοῦ Διός.
urn:cts:greekLit:tlg4083.tlg001.hc:13.448|Τὸ           δὲ ὅς ποτε ὔμμι διαφθέρσει πόλιν προβολή ἐστιν ἀγαθῆς ἐλπίδος, ἣν ὁ ἀδικηθεὶς Μενέλαος προί̈σχεται. ἅμα δὲ καὶ ὑπολαλεῖται δεξιῶς ἡ τῆς Τροίας  ἅλωσις τῷ φιλέλληνι ἀκροατῇ. Ἡ δὲ τοῦ ὔμμι ἐνταῦθα ψίλωσις καὶ ὀξυτόνησις  καὶ ἡ ἐν αὐτῷ διπλόη τοῦ μυ καὶ ἡ ἐκκοπὴ τοῦ ν Αἰολέων εἰσίν. Ἐν δὲ τῷ  πόλιν αἰπήν, ἤγουν ὑψηλὴν τὴν διὰ τοῦτο καὶ ἠνεμόεσσαν, ὡς πολλαχοῦ  δεδήλωται, σημείωσαι ὅτι προϋπόκειται ἀρσενικὸν ὁ αἰπός, ὅθεν οὐδέτερον  τὸ αἰπόν, ἐξ οὗ τὸ αἰπὰ ῥέεθρα.
urn:cts:greekLit:tlg4083.tlg001.hc:13.449|Εἰς δὲ τὸ κουριδίην ἄλοχον φασὶν  οἱ παλαιοί, ὡς οὐκ ἄρα οἶδεν ὁ ποιητὴς κατὰ τοὺς νεωτέρους τὴν τῆς Ἑλένης  ὑπὸ Θησέως ἁρπαγὴν οὐδὲ τὸ ἐκ Θησέως καὶ αὐτῆς γενέσθαι τὴν Ἰφιγένειαν,  ἥγε κουριδίη τῷ Μενελάῳ ἐστὶ γυνή.
urn:cts:greekLit:tlg4083.tlg001.hc:13.450|Τὸ δὲ μὰψ οἴχεσθε ἀνάγοντες  πρὸς διαστολὴν εἴρηται τῶν Ἑλληνικῶν πράξεων. οἰχήσονται μὲν γὰρ καὶ  Ἀχαιοί ποτε ἄγοντες ἐκ Τροίας κτήματα καὶ γυναῖκας, οὐ μὰψ δέ, ἀλλ'  ἀμυνόμενοι ἐφ’ οἷς ἔπαθον. ἔτι δὲ καὶ ἄλλως εἰπεῖν, ἁρπάζουσι μὲν ἄρτι καὶ  Ἀχαιοί, ἀλλ’ ἀμυντικῶς, Ἀλέξανδρος δὲ ἐπιξενωθεὶς μὰψ ἥρπασεν. Ἀνάγοντες δὲ ἢ ἁπλῶς ἐκ λιμένος ἀναπλέοντες, ἢ καὶ ὅτι ἀνάπλους ὄντως ἐστὶν ὁ ἐκ  Πελοποννήσου πλοῦς εἰς τὴν Τροίαν, ὡς καὶ ἐν ἄλλοις ἐρρέθη, διὰ τὸν τοῦ  Ἑλλησπόντου κατάρρουν.
urn:cts:greekLit:tlg4083.tlg001.hc:13.451|Τὸ δὲ νῦν αὖτ’ ἐν νηυσὶ μενεαίνετε  πῦρ βαλεῖν ἡ αἰτία ἐστί, δι’ ἣν οὕτω τῶν Τρώων ὁ ἐνηὴς Μενέλαος καταφέρεται,  δηλοῦσα καὶ ὡς πάντῃ ἀδίκως θρασύνονται, εἰ μετὰ τὴν ἁρπαγὴν καὶ τὴν εἰς  ξένιον Δία παραιβασίαν εἶτα καὶ οὕτω θαρροῦσι κατὰ τῶν ζητούντων τὰ  οἰκεῖα. ὃ καὶ δυσχερὲς εἶναι δηλῶν φησι κτεῖναι δ’ ἥρωας Ἀχαιούς μεγαλοφρόνως εἰπὼν τοῦτο, ὡς μὴ εὐχερὲς ὂν τοὺς ἥρωας οὕτω ῥᾷον πεσεῖν ὑπὸ  Τρωσί.
urn:cts:greekLit:tlg4083.tlg001.hc:13.452|Διὸ ἐπάγει ἀλλά ποθι σχήσεσθε Ἄρηος, ὃ καὶ αὐτὸ ἀγαθῆς  ἐλπίδος ἐστὶ προβολή. Ἐνταῦθα δὲ καὶ πῦρ ὀλοὸν πρὸς ἀντιδιαστολὴν εἴρηται  τοῦ ἐν γάμοις καὶ θυσίαις καὶ πυρσοῖς καὶ δόρποις. αὐτὰ μὲν γὰρ σωτήρια,  τὸ δ’ ἐκ τῶν Τρώων ὀλέθριον. Ἥρωας δὲ Ἀχαιούς, ὡς καὶ ἀλλαχοῦ ἐδηλώθη,  τοὺς ὅλους Ἕλληνας λέγει, ἀποσεμνύνων αὐτοὺς διὰ τὸ ὑπὲρ ἀγαθοῦ μάχεσθαι.
urn:cts:greekLit:tlg4083.tlg001.hc:13.453|Ἐν δὲ τῷ Ζεῦ πάτερ καὶ ἑξῆς, φρονιμώτατον καὶ αἴτιον πάντων  τὸ θεῖον δοξάζει. Τὸ δὲ φασὶ περὶ φρένας καὶ ἑξῆς, μίγμα ἐστὶν ἐννοίας  σεμνῆς καὶ τραχείας. σεμνολογεῖ μὲν γὰρ τὰ περὶ θεοῦ, αἰτιᾶται δὲ αὐτὸν ὡς            ὑβρισταῖς, εἰ καὶ μὴ πᾶσιν, ἀλλά γε τοῖς Τρωσὶ χαριζόμενον. Εἰ δὲ ἐνδοιαστικὸν ὂν τὸ φασίν ἐνδοιαστικῶς προάγει τὴν σεμνὴν ἔννοιαν, ἔστιν εἰπεῖν ὡς οὐ  μόνον πολιτικώτερον ὁ λόγος οὕτως ἐσχημάτισται, ἀλλὰ καὶ βαρυνομένην  ψυχὴν ὑποδηλοῖ. δυνατὸν δὲ καὶ ἄλλως τὸ φασί μὴ ἐνδοιασμὸν ἔχειν, ἀλλὰ  κοινὴν δόξαν δηλοῦν τοῦ τοιοῦτον εἶναι τὸ θεῖον. Ἰστέον δὲ καὶ ὅτι τὸ περὶ  φρένας ἔμμεναι ἄλλων, καὶ σέο δ’ ἐκ τάδε πάντα πέλονται οἰκεῖά εἰσι  λεχθῆναι καὶ πρὸς συνετὸν καὶ πολυδύναμον ἄρχοντα. Τὸ δὲ περὶ φρένας  εἶχεν εἰπεῖν καὶ περὶ φρεσίν, κατὰ τὸ οἳ περὶ μὲν βουλῇ Δαναῶν ἐστε.
urn:cts:greekLit:tlg4083.tlg001.hc:13.454|Ὑβριστὰς δὲ τοὺς Τρῶας καλεῖ, ὡς καὶ λάγνους, καθὰ ἐδήλωσεν  ἡ τῆς Ἑλένης ἁρπαγή, καὶ λώβης δὲ καὶ αἴσχεος οὐκ ἐπιδευεῖς, καὶ ὡς μένος  αἰὲν ἀτάσθαλον ἔχοντας. ἔνθα καὶ ὅρα τὸ αἰέν, ψεκτὸν ὂν ὁμοίως τῷ αἰεὶ  γάρ τοι ἔρις φίλη. Δοκεῖ δὲ καὶ ὁρίζεσθαι τοὺς ὑβριστὰς ἐνταῦθα ὁ ποιητής,  ἵνα εἶεν ὑβρισταί, ὧν μένος αἰὲν ἀτάσθαλον.
urn:cts:greekLit:tlg4083.tlg001.hc:13.455|Τὸ δὲ οὐδὲ δύνανται  φυλόπιδος κορέσασθαι ἐπίτασίς ἐστι τοῦ ἀκόρητοι ἀϋτῆς. οὐ γὰρ ἁπλῶς  ἀκόρητοι, ἀλλὰ μηδὲ δυνάμενοι κορέσασθαι, εἰ καὶ θέλουσιν. ὥσπερ γὰρ ὁ  ἀγαθὸς ἑτεροῖος εἶναι ῥᾷον οὐκ ἔχει, ἐπεὶ μάθεν ἔμμεναι ἐσθλός, οὕτω καὶ  ὁ αἰεὶ ἀτάσθαλος οὐ δύναται μὴ τοιοῦτος εἶναι. εἴποι δ’ ἄν τις καὶ ὡς ἐπὶ  ἀψύχων τινῶν εἰρῆσθαι τὸν λόγον, ὅμοιον ὡς καὶ εἴ τις εἴποι μὴ δύνασθαι τὴν  θάλασσαν κορέσασθαι γλυκέος ὕδατος ἢ τὸ πῦρ ὕλης, ἣν δαπανᾷ, ἢ τὸν πολεμικὸν σίδηρον αἵματος. Ὅρα δὲ καὶ τὸ φυλόπιδος οὐκ ἀπολύτως ῥηθέν, ἀλλὰ  μετὰ προσθήκης φυλόπιδος πολέμοιο. νοητέον οὖν ἐντεῦθεν, ὡς τοιοῦτόν τι  καὶ ἡ βοὴ καὶ ἡ ἀϋτή. οὐδὲ γὰρ αὐτὰ τὴν μάχην αὐτόθεν δηλοῖ ἀνελλιπῶς,  ἀλλὰ μετὰ προσθήκης, ἵνα εἶεν βοὴ μάχης καὶ ἀϋτὴ πολέμου. Σημείωσαι  δὲ ὅτι κορέσασθαι μὲν λέγει ὁ ποιητής, τὸ δὲ ἐξ αὐτοῦ σύνθετον οὐ λέγει  ἀκόρεστος, ἀλλὰ ἀκόρητος, ἐκ τοῦ κορῶ κορήσω. καὶ μὴν οὐδὲ τὸ ἀκόρεστος  εἰς οὐδὲν τῷ μέτρῳ λυμαίνεται, φιλεῖ δὲ ὅμως Ὅμηρος μὴ οὕτω φράσαι.  Ἰστέον δὲ καὶ ὅτι Ἀττικοὶ ἀκόρητόν φασι τὸ ἀκαλλώπιστον καὶ ἀφιλοκάλητον, ὡς δηλοῖ καὶ ὁ Κωμικὸς ἐν τῷ βίον ἀκόρητον εἰκῇ κείμενον. Τοῦ  δὲ τοιούτου ἀκορήτου θέμα τὸ κορῶ, ἐξ οὗ ἐκκορεῖν Ἑλλάδα ἡ Κωμῳδία  λέγει τὸ ἐκκενοῦν καὶ καθαίρειν, ὡς εἰ καὶ ἐσαροῦτο κατὰ τὰς φιλοκαλουμένας            οἰκίας.
urn:cts:greekLit:tlg4083.tlg001.hc:13.456|Τὸ δὲ πάντων μὲν κόρος καὶ ἑξῆς, πεπόρισται τῷ
urn:cts:greekLit:tlg4083.tlg001.hc:13.457|ποιητῇ ἐκ τοῦ οὐδὲ δύνανται φυλόπιδος κορέσασθαι.
urn:cts:greekLit:tlg4083.tlg001.hc:13.458|Ἀμύμονα  δὲ ὀρχηθμὸν λέγει διαστέλλων τῆς φαύλης ὀρχήσεως. ἐκείνης γὰρ οὐδὲ προσάψασθαί τις ὅλως ἕλοιτο σωφρονῶν, ἣν καὶ Πρίαμος διαβάλλει ὀνειδίζων  τοὺς παῖδας ὡς ψεύστας τε καὶ ὀρχηστάς. Εἰκὸς δὲ καὶ ἐν τῷ καθόλου ἀμύμονα  λεχθῆναι τὸν ὀρχηθμόν. εἰ γὰρ καὶ μὴ γλυκερός ἐστι κατὰ τὴν μολπήν, ἀλλ'  οὖν ἄψογος τοῖς ὀρχουμένοις, οἷα αἱρετὸς ὤν, εἰ καὶ κόπον ἔχει. Φασὶ δὲ  τῆς ἐπαινετῆς ὀρχήσεως εὑρετὰς οἱ μὲν τὴν Ἀθηνᾶν, οἱ δὲ τοὺς Διοσκούρους,  τῆς δὲ κωμικωτέρας καὶ σατυρικῆς τὸν Πᾶνα ἢ τὸν Διόνυσον. Ἰστέον δὲ ὅτι  ἐπαινετῆς ὀρχήσεως εἴδη οὐ μόνον τὰ ἐν τοῖς περὶ Κουρήτων ἱστορηθέντα,  ἀλλὰ καὶ τὸ τραγικόν, ὃ περισπούδαστον ἦν τοῖς Τραγῳδοῖς, ὡς παροιμιακῶς  δηλοῖ καὶ τὸ σχῆμα καὶ τριώβολον. Φρύνιχον γάρ, φασί, τὸν τραγῳδιοποιὸν  οὕτω σπουδάσαι περὶ τραγικὴν ὄρχησιν, ὥστε τῷ καινὸν σχῆμα εὑρόντι διδόναι  τριώβολον. καὶ οὕτω μέν τινες τὴν παροιμίαν συνεβίβασαν ταύτην. Οἴδαμεν  δὲ ἐκ τῶν Ἰαμβλίχου καὶ ὅτι ἀπὸ Πυθαγόρου εἴληπται αὕτη, ὃς μαθητῇ δεξιῷ  μέν, ὀκνηρῷ δὲ εἰς μάθησιν, καθ’ ἕκαστον μαθηματικὸν σχῆμα τριώβολον  ἐδίδου, ἐξωνούμενος οὕτω τὴν τοῦ παιδευομένου μάθησιν. Ἰστέον δὲ ὅτι τε  ἀναλόγως τῷ εἰρημένῳ τριωβόλῳ κεῖται παρὰ τοῖς παλαιοῖς καὶ τετρώβολον,  στρατιωτικός τις μισθός. Ὡς δὲ ταὐτόν ποτε ἦν ὀβελὸς καὶ ὀβολός, δηλοῖ  καὶ ὁ ὀβελίας ἄρτος, ὃν εὗρε, φασί, Διόνυσος, λεγόμενον οὕτως, ἐπεὶ ὀβολοῦ  ἐπιπράσκετο, κατὰ δὲ ἄλλους, ὡς ἐν ὀβελίσκοις ὀπτώμενος.
urn:cts:greekLit:tlg4083.tlg001.hc:13.459|Τὸ δὲ  εἷναι ἐν τῷ ἐξ ἔρον εἷναι κανονίζεται μὲν ἀπὸ τοῦ ἕω καὶ ἕημι, τὸ πληρῶ,  ἐξ οὗ καὶ τὸ ἐξ ἔρον ἕντο, καὶ δασύνεται ὡς καὶ τὸ ἕντο, σημαίνει δὲ τὸ  κορεσθῆναι καὶ ἐκπλῆσαι τὸν τοῦ κόρου ἔρωτα. ἔστι δὲ καὶ παρὰ τῷ Κωμικῷ  μετὰ πνεύματος δασέος τὸ εἷναι, δηλοῖ δὲ ἐκεῖ τὸ ἀφεῖναι καὶ πέμψαι. Τὸ δὲ  ὧν τις καὶ μᾶλλον ἐέλδεται ἔρον ἐκπλῆσαι τεχνικὴν ἔχει θεωρίαν, ὡς τοῦ  ποιητοῦ ἑρμηνεύοντος, ὅτι ἐκ τοῦ μᾶλλόν ἐστι νῦν ἡ ἐπιχείρησις. εἰ γὰρ τῶν  ἐφετῶν ἐστι κόρος, πολλῷ πλέον τοὺς Τρῶας ἐχρῆν πολέμου ταχὺ κορέννυσθαι,  οὗπερ οὐδεὶς ἐφίεται. καὶ ἄλλως δέ, ὁ λόγος ἐνδείκνυται εἶναί τινα ἐφετά, ὧν           οὐκ ἂν εὔξαιτό τις κόρον σχεῖν, ὁποῖόν τι καὶ ἡ σπουδαία γνῶσις τοῖς ἀγαθοῖς.  Τὸ δὲ ἐέλδεται καὶ ἡ τούτου ὅλη ῥηματικὴ κίνησις πάσχει ἔστιν οὗ ἀφαίρεσιν  τοῦ ἀρκτικοῦ ε , ὡς πολλαχοῦ ἔστιν εὑρεῖν.
urn:cts:greekLit:tlg4083.tlg001.hc:13.460|Ὅτι συλῆσαι ἔντεα  κἀνταῦθα τὸ σκυλεῦσαι. Φησὶ γὰρ ἔντε’ ἀπὸ χροὸς αἱματόεντα συλήσας.  Πόθεν δὲ τὸ σκυλεῦσαι, δηλοῦται παρὰ τοῖς παλαιοῖς, ὅπου ἀδέψητον βοέην  φησὶν ἡ ποίησις. ἔνθα, ὡς ἐν ὀλιγίστῳ εἰπεῖν, σκῦλον τὸ δέρμα λέγεται, ἀφ'  οὗ ἴσως καὶ σκυλεύειν, κυρίως τὸ ἐν πολέμῳ βύρσας, ὅ ἐστι βοείας ἀσπίδας,  λαμβάνειν, ἐξ οὗ ὡς ἀπὸ μέρους καὶ ἐπὶ πάσης πολεμικῆς σκευῆς τὸ σκυλεύειν  ἐλέχθη. Οὗπερ ἡ ἀναλογία κατὰ τὸ ξύλον ξυλεύω, ἀφ’ οὗ καὶ ἡ ξυλεία, ὡς  δηλοῖ ὁ γράψας τὸ πεντήκοντα πλοίων πεντηρικῶν ξυλεία. Δοκεῖ δὲ Αἰολικὸν  εἶναι τὸ σκῦλον, ὡς φαίνεται ἀπὸ ῥητορικοῦ Λεξικοῦ, ἐν ᾧ κεῖται καὶ ὅτι  ἀποσκολύπτειν τὸ ἀφαιρεῖν τὸ δέρμα, ὅθεν καὶ τὸ σκυλεύειν μεταφορικῶς.  Τὰ δὲ αἱματόεντα ἔντεα βροτόεντα λέγει ἀλλαχοῦ διὰ τὸν ἐκ τοῦ αἵματος  βρότον.
urn:cts:greekLit:tlg4083.tlg001.hc:13.461|Ὅτι εὐμενής μὲν τὸ παρὰ τοῖς ὕστερον κύριον, περιᾴδεται  δὲ ἐκεῖνος, φυλάσσει τὸν τόνον τοῦ ἐπιθέτου καινότερον, ὡς δοκεῖ τοῖς παλαιοῖς,   ὁ δὲ παρ’ Ὁμήρῳ Πυλαιμένης, οὗ ἡ παραγωγὴ ὁμοία, ὡς ἐρρέθη, τῷ  μεσαιπόλιος, βαρύνεται πρὸς διαστολὴν ἐπιθέτου, ἵνα μή τις ἴσως νοήσῃ τὸν  ἐν Πύλαις μένοντα.
urn:cts:greekLit:tlg4083.tlg001.hc:13.462|Τούτου υἱὸς Ἁρπαλίων, ὅς, φησί, πατρὶ φίλῳ  ἕσπετο πολεμίζων ἐς Τροίην, οὐδ’ αὖτις ἀφίκετο πατρίδα γαῖαν. ὃ δή ποτε  λεχθείη ἂν περὶ ὁμοίου παιδὸς μὴ νοστήσαντος.
urn:cts:greekLit:tlg4083.tlg001.hc:13.463|Ὅτι ἀγεννῆ τρῶσιν  δηλοῖ τὸ μέσον σάκος οὔτασε δουρὶ ἐγγύθεν, οὐδὲ διαπρὸ δυνήσατο χαλκὸν  ἐλάσαι. Ἁρπαλίων δέ, ὁ ῥηθεὶς προσεχῶς, οὕτως οὔτασεν. Ἔστι δὲ διαπρὸ  χαλκὸν ἐλάσαι τὸ διασχεῖν τὰ φορούμενα ὅπλα ὡς καὶ εἰς βάθος πλῆξαι.
urn:cts:greekLit:tlg4083.tlg001.hc:13.464|Δειλοῦ δὲ ἀνδρὸς ὑπογραφὴ τὸ ἐχάζετο πάντοσε παπταίνων,  μή τις χρόα χαλκῷ ἐπαύρῃ. Ἔνθα ὅρα ὅτι τὸ σιδήρῳ πλῆξαι συμβολικῶς           καὶ ἀστείως ὁ ποιητὴς χρόα χαλκῷ ἐπαυρεῖν ἔφη, τουτέστιν ἀπολαῦσαι καὶ  γεύσασθαι χροὸς διὰ χαλκοῦ, ὡς εἴπερ ἔμψυχος ὢν ὁ χαλκὸς ἀπήλαυε. τούτου  δὲ θεραπεία ὅτι καὶ ξίφους στόμα λέγομεν, διόπερ ὁ δάκνων μὲν ὀδοῦσιν ἀπολαύει καὶ στόματι, ὁ δὲ τιτρώσκων τινὰ σιδήρῳ ἐπαυρίσκεται τοῦ βαλλομένου  χροός.
urn:cts:greekLit:tlg4083.tlg001.hc:13.465|Ὅτι δηλῶν ὁ ποιητὴς ἀντικεῖσθαι γλουτῷ κύστιν, περὶ  ὧν ἀλλαχοῦ εἴρηται, φησὶν ἔβαλε γλουτὸν κατὰ δεξιόν: ὀϊστὸς δὲ ἀντικρὺ  κατὰ κύστιν ὑπ’ ὀστέον ἐξεπέρησεν.
urn:cts:greekLit:tlg4083.tlg001.hc:13.466|Ὁ αὐτὸς δὲ Ἁρπαλίων τοῦτο  φεύγων ἔπαθεν, ὃς αὐτίκα ἑζόμενος κατ’ αὖθι φίλων ἐν χερσὶν ἑταίρων θυμὸν  ἀποπνείων, ὥς τε σκώληξ ἐπὶ γαίῃ κεῖτο ταθείς. Καὶ ὅρα τὸ ταπεινὸν τῆς  παραβολῆς. δηλοῖ γὰρ οὐδὲν εὐγενὲς τοῦ πεσόντος. οὐ γὰρ σφαδάζει, οὐ βέβρυχεν,  οὐ διαπεταννύει χεῖρας, οὐ παντὶ μετώπῳ γῆν τύπτει, οὐ γαῖαν εἷλεν ἀγοστῷ, ἀλλὰ παρεθεὶς σκώληκος δίκην ταθεὶς κεῖται, οὗ κἄν τις θίγῃ, ἀκινητίζει, οὐ μὴν  ὡς ὅτε δρῦς ἢ ἀχερωὶ̈σ ἢ πίτυς βλωθρὴ τανυσθείς. Φαίνεται δὲ καὶ σφηκώδης ὁ  Ἁρπαλίων οὗτος εἶναι καὶ ἀλιπὴς καὶ τετανός, τοῦτο γὰρ ὑποβάλλει νοεῖν ἡ τοῦ  σκώληκος παραβολή.
urn:cts:greekLit:tlg4083.tlg001.hc:13.467|Οὗπερ ἄλλως διαστέλλων τὸν κείμενόν φησιν  ἐκ δ’ αἷμα μέλαν ῥέε, δεῦε δὲ γαῖαν, ὡς τοῦ σκώληκος ἀναίμονος ὄντος.  Δῆλον δὲ ὡς ταπεινοτέρα ἡ τοιαύτη παραβολὴ πάνυ καὶ τῆς ἀλλαχοῦ κατὰ  τὴν μήκωνα. οὐ γὰρ οὕτως ἀγεννὴς ὁ πρὸς ἐκείνην παραβληθεὶς ὡς ὁ εἰκασθεὶς  πρὸς σκώληκα. Ἐν τούτοις δὲ σημείωσαι, ὅτι Ὁμήρου κατὰ τὴν εἰρημένην  ἔννοιαν πεποιηκότος παραβολὴν ἀπὸ σκώληκος Ἀναξίλας ἄλλως μεταχειρισάμενος τὰ κατὰ τὸν σκώληκα ἔσκωψεν ἐντεῦθεν ἐκείνους, εἰπὼν ὅτι οἱ κόλακες  τῶν ἐχόντων οὐσίας εἰσὶ σκώληκες. εἰς οὖν ἄκακον ἀνθρώπου τρόπον εἰσδὺς  ἕκαστος ἐσθίει καθήμενος, ἕως ἂν ὥσπερ πυρὸν ἀποδείξῃ κενόν. ἔπειθ’ ὃ μὲν  λέμμ’ ἐστίν, ὃ δ’ ἑτεροδακνεῖ. καὶ οὕτω μὲν αὐτός. Εὐφυὲς δὲ καὶ τὸ ἀπὸ  κόλλης παρὰ τῷ Δειπνοσοφιστῇ σκῶμμα κατὰ κολάκων. Φησὶ γὰρ ὡς ἡ  κολακεία ἔχει τὴν ἐπωνυμίαν ἀπὸ τοῦ προσκολλᾶσθαι ταῖς ὁμιλίαις. πάντα  γὰρ ὑποδύεται ὡς δή τις ὑποστατικὸς νωταγωγῶν τῷ τῆς ψυχῆς ἤθει καὶ  οὐ βαρυνόμενος. Ἔνθα ὅρα τὸ ὑποστατικός, χρήσιμον ὂν εἰς τὸ Ὁμηρικὸν  στεῦται, ἤγουν ὑπισχνεῖται, ὑπίσχεται, ὑφίσταται, δίκην δηλαδή τινος κίονος  ὑπανίσχοντος τὸ ἐπικείμενον. Ὅρα δὲ καὶ τὸ προσκολλᾶσθαι, ἀφ’ οὗ δοκεῖ  παρῆχθαι ὁ κόλαξ. καὶ οὕτω μὲν καθεστάσθω καὶ ταῦτα.
urn:cts:greekLit:tlg4083.tlg001.hc:13.468|Λέγει  δ’ ἐνταῦθα ὁ ποιητὴς περὶ Ἁρπαλίωνοσ καὶ ὅτι τὸν μὲν Παφλαγόνες μεγαλήτορες ἀμφεπένοντο, ὃ καὶ εἰς ἑτέρους παρῳδοῖτο ἄν ποτε ἀγαθοὺς συμμάχους,  καὶ εἴς τινας δὲ ἀλλοίους, καθὰ δηλωθήσεται κατωτέρω, καὶ ὡς οἱ τοιοῦτοι  ἑταῖροι αὐτὸν ἐς δίφρον ἀνέσαντες, ἤγουν ἀνακαθίσαντες καὶ ἀναθέντες, ἀπῆγον   εἰς Τροίαν ἀχνύμενοι. Οὐδένα δέ, φασί, τῶν ἀποθανόντων οὕτως ἐξάγει ὁ  ποιητής. διὸ καὶ ἀθετοῦσί τινες τὸν στίχον, οὐκ εὖ ποιοῦντες. ἀφαιροῦνται γάρ,  φασί, τοῦ ποιητοῦ τὸ κάλλιστον τῆς ποιήσεως, ἤγουν τὴν καινοτροπίαν τῆς  πλάσεως καὶ τὸ ἀκμαῖον καὶ ποικίλον καὶ ἀνομοειδές.
urn:cts:greekLit:tlg4083.tlg001.hc:13.469|Τὸ μέντοι  δεῦε δὲ γαῖαν παρέλκει, οὐκ ἀναγκαίως κείμενον διὰ μόνην ἀναπλήρωσιν  στίχου καὶ συνήθη λόγου διασκευήν.
urn:cts:greekLit:tlg4083.tlg001.hc:13.470|Ὅτι Ὁμήρου εἰπόντος, ὡς  Πυλαιμένης ἀμφεπένετο καὶ αὐτὸς τὸν υἱὸν Ἁρπαλίωνα πεσόντα δάκρυα  λείβων, ποινὴ δ’ οὔ τις παιδὸς ἐγίνετο τεθνειῶτος, τινὲς Πυλαιμένεα νοήσαντες  τὸν ἐν τῇ εʹ ῥαψῳδίᾳ πεφονευμένον ἀρχὸν Παφλαγόνων εἶπον ἐνταῦθα χρῆναι  νοεῖν τὴν ψυχὴν τοῦ πατρὸς Πυλαιμένους τῷ υἱῷ ἕπεσθαι, οἷα μήπω ταφέντος  καὶ διὰ τοῦτο ὑπὲρ γῆν ἔτι ὄντος κατὰ τὴν ἐν Ὀδυσσείᾳ Ἑλληνικὴν δόξαν,  ἣν παραδηλοῖ καὶ ὁ παρὰ τῷ Εὐριπίδῃ Πολύδωρος. διὸ οὐδὲ ποινὴ παιδὸς ἐξ  αὐτοῦ ἐγίνετο ἐπαμύναντος, οἷα μηδὲ ζῶντος. Ζηνόδοτος δὲ οὐ Πυλαιμένην,  ἀλλὰ Κυλαιμένην γράφει τινά, τῇ λυθείσῃ λύσει μὴ ἀρεσκόμενος. Ἄλλοι δὲ  ὁμωνυμίαν κἀνταῦθα αἰτιῶνται, ὡς ἑτέρου τούτου Πυλαιμένους ὄντος παρ'  ἐκεῖνον τὸν ἀναιρεθέντα, παρασημειούμενοι καὶ ἄλλας πολλὰς ὁμωνυμίας  παρὰ τῷ ποιητῇ, οἷον Σχεδίους δύο, Εὐρυμέδοντας δύο, Ἀδράστους τρεῖς,  Ὀφελέστας δύο, καὶ ἕτερα τοιαῦτα. Ἰστέον δὲ ὡς εἶχεν ὁ ποιητὴς λῦσαι τὸ  ἀμφίβολον ἐν τῷ υἱὸς Πυλαιμένεος βασιλῆος Ἁρπαλίων, εἰ προσέθηκε καὶ  τίνων ἦν βασιλεύς, εἴτε Παφλαγόνων εἴτε καὶ ἑτέρων. τότε γὰρ ἦν ἂν δῆλον,  εἴτε περὶ τοῦ Παφλαγονικοῦ Πυλαιμένους φησὶν εἴτε περὶ ἑτέρου τινός.
urn:cts:greekLit:tlg4083.tlg001.hc:13.471|Τὸ δὲ περὶ Παφλαγόνων ἔπος τὸ τὸν μὲν Παφλαγόνες μεγαλήτορες ἀμφεπένοντο, οὗ μνεῖα κεῖται καὶ ἀνωτέρω, εἴποι τις ἂν ἀστείως καὶ ὅτε θόρυβός            τινι γένηται ὑπὸ στωμύλων ἀνδρῶν, οἳ λόγοις παφλάζουσι, λαβὼν ἀφορμὴν  ἐκεῖνος ἐκ τοῦ Κωμικοῦ, ὃς τὸν Ἀττικὸν Κλέωνα ὡς κεκράκτην καὶ στωμύλον  Παφλαγόνα ἔσκωψεν.
urn:cts:greekLit:tlg4083.tlg001.hc:13.472|Ἔοικε δὲ καὶ ἐρωτικὸς ὁ Ἁρπαλίων εἶναι,  διὸ καὶ ὁ Πάρις εὖ περὶ τὸν αὐτὸν εἶχε. ξεῖνος γάρ οἱ ἔην, φησί, πολέσιν  μετὰ Παφλαγόνεσσιν. ὅθεν καὶ ἐπαμύνει αὐτῷ. μάλα γάρ, φησί, θυμὸν  ἀποκταμένοιο χολώθη.
urn:cts:greekLit:tlg4083.tlg001.hc:13.473|Ὅτι ἦν τις Εὐχήνωρ Πολυί̈δου μάντιος  υἱός, ἀφνειός τ’ ἀγαθός τε, Κορινθόθι οἰκία ναίων, ὅς ῥ’ εὖ εἰδὼς κῆρ’ ὀλοὴν  ἐπὶ νηὸς ἔβαινε. πολλάκι γάρ οἱ ἔειπε γέρων ἀγαθὸς Πολύϊδος νούσῳ ὑπ'  ἀργαλέῃ φθίσθαι οἷς ἐν μεγάροισιν, ἢ μετ’ Ἀχαιῶν νηυσὶν ὑπὸ Τρώεσσι  δαμῆναι. τῷ ῥ’ ἅμα τ’ ἀργαλέην θωὴν ἀλέεινεν Ἀχαιῶν νοῦσόν τε στυγερήν, ἵνα μὴ πάθῃ ἄλγεα θυμῷ. Καὶ ὅρα εἰς νόσου ψόγον, ὡς ὁ Εὐχήνωρ  προτιμᾶται πολέμῳ πεσεῖν ἤπερ ὑπὸ νόσου τακῆναι καὶ δεινὰ ἐκεῖθεν παθεῖν,  ἄλλως τε καὶ ἵνα μὴ θωὴν κατάθηται ζημιωθεὶς ἐπὶ ἀστρατίᾳ, ἀλλὰ δηλαδὴ  μείνῃ ἀθῷος, ὃ γλισχρότητά τινα ὑποφαίνει καὶ κιμβικείαν ἤθους.  ἐπαινετέοι δ’ ὅμως αὐτὸς μέν, ἐπεὶ τὸν θάνατον εἰδὼς ἦλθεν, ὁ δὲ πατήρ, ὅτι  οὐκ ἐκώλυσε.
urn:cts:greekLit:tlg4083.tlg001.hc:13.474|Σημείωσαι δὲ ὅτι ἀρχαιότατον ἦν ζημιοῦσθαι τοὺς  ἀστρατεύτους, καὶ οὐχ’ ἁπλῶς, ἀλλὰ ἀργαλέην θωήν, καὶ ὅτι οὐχ’ ὅμοιος τῷ  Ἀχιλλεῖ ὁ Εὐχήνωρ, εἴγε καὶ αὐτὸς εἰδώς, ὡς θανεῖται, ἦλθεν εἰς Τροίαν,  ἐκείνῳ μὲν γὰρ μὴ ἐλθόντι ζῆν ἦν ἐπὶ μακρόν, Εὐχήνορι δὲ τὰ τοῦ θανάτου  ἄφυκτα κἂν οἴκοι ἔμεινεν. Ἐπιτυχῶς δὲ τὴν μὲν θωὴν ἀργαλέην εἶπεν ὡς  ἁπλῶς ἐργώδη διὰ ζημίαν καὶ ἀτιμίαν, τὴν δὲ νόσον στυγερὰν διὰ τὸ θανάσιμον.  παρὰ τὴν ἐν Ἅιδου γὰρ Στύγα γίνεται τὸ στυγερόν.
urn:cts:greekLit:tlg4083.tlg001.hc:13.475|Ὅρα δὲ ὅτι τε  καὶ εἰς τὸ παρὸν διήγημα συνήθως εἰσέβαλεν ὁ ποιητὴς ἀπὸ ῥήματος ἀρξάμενος  ὑπαρκτικοῦ ἦν δέ τις Εὐχήνωρ, καὶ ὅτι τεχνικῶς ἀνέστρεψε καὶ τουτὶ τὸ  διήγημα, προθεὶς μὲν τὸ ὕστερον τὸ ὃς εὖ εἰδὼς κῆρα ἐπὶ νηὸς ἔβαινε, τὰ δὲ  πρῶτα ὕστερα θείς, τὸ πολλάκι γάρ οἱ ἔειπε γέρων καὶ τὰ ἑξῆς. Ὅτι δὲ τὸ  Πολύϊδος τὸν σοφὸν ἐπὶ μαντείᾳ δηλοῖ, γέγραπται οὐ πρὸ πολλοῦ. διφορεῖται  δὲ ἡ τούτου παραλήγουσα διὰ ἰῶτα μὲν μακροῦ γραφομένη παρὰ τὸ ἰδεῖν, διὰ  διφθόγγου δὲ παρὰ τὸ εἶδος, ὃ δηλοῖ μαντικὴν ἐπιστήμην, ὡς προδεδήλωται.
urn:cts:greekLit:tlg4083.tlg001.hc:13.476|Τὸ δὲ ἀφνειός τ’ ἀγαθός τε δίδωσιν ἐφιστᾶν οὐκ ἀεὶ τῷ πλούτῳ  ἐφέπεσθαι ἀρετήν, καθ’ ἣν ἀγαθός τις λέγεται. Εἰ δέ ποτε τῷ πλούτῳ καθὰ  κῦδος, οὕτω καὶ ἀρετὴ ὀπηδεῖ, τὸ Ἡσιόδειον, ἐπαινετὸς ἂν εἴη ἀνὴρ ἐκεῖνος  ὁ ταῦτ’ ἔχων, ὁποῖος καὶ ὁ Εὐχήνωρ ἐνταῦθα παραδίδοται ὁ ἐκ Κορίνθου.            ἧς ἄλλα μὲν μυρία σεμνὰ περιᾴδεται, ὧν ἔνια καὶ ἐν τῷ Καταλόγῳ τῶν νεῶν  ἔκκειται ἐν βραχεῖ, ὁ δὲ κατ’ αὐτὴν οἶνος οὐ πάνυ τι εὐλογεῖται, οἷα σκληρός,  φασί. παράγεται οὖν Ἄλεξις γράφων οὕτω οἶνος ξενικὸς παρῆν. ὁ γὰρ Κορίνθιος βασανισμός ἐστι. Ταύτης τῆς πόλεως περιώνυμος καὶ ὁ Ἀκροκόρινθος,  ὃς ἤλεγξέ ποτε φιλόσοφον ὀφρὺν βρενθυομένην ἀτελεσφόρητα. Ἱστορεῖται  γὰρ ὁ τοῦ Σωφρονίσκου φιλόσοφος ὁ καὶ δοξάσας καὶ διαμιλληθεὶς πρὸς Ζήνωνα,  ὅτι ὁ σοφὸς πάντως ἂν εἴη καὶ στρατηγὸς ἀγαθός, πιστευθῆναι μὲν ὑπ’ Ἀντιγόνου τὸν Ἀκροκόρινθον, καταστρατηγηθῆναι δὲ ὑπὸ τοῦ Σικυωνίου Ἀράτου.
urn:cts:greekLit:tlg4083.tlg001.hc:13.477|Γενεαλογία δὲ τοῦ Εὐχήνορος αὕτη. Μελάμποδος υἱὸς ὁ ἐν Ὀδυσσείᾳ  Μάντιος, οὗ Κλεῖτος, οὗ Κοίρανος, οὗ Πολύϊδος, οὗ Εὐχήνωρ καὶ Κλεῖτος, οἳ  Θήβας ἑλόντες σὺν τοῖς Ἐπιγόνοις εἶτα εἰς Τροίαν ἔρχονται, καὶ θνῄσκει μὲν  Εὐχήνωρ ὑπ’ Ἀλεξάνδρου.
urn:cts:greekLit:tlg4083.tlg001.hc:13.478|Σημείωσαι δὲ τὸ εὖ εἰδὼς κῆρα. οὐ  γὰρ ὥσπερ τόξων εὖ εἰδὼς καὶ πολέμων εὖ εἰδὼς κατὰ γενικὴν σύνταξιν, οὕτω  καὶ νῦν. ἐκεῖνο μὲν γὰρ καὶ πάντα τὰ κατ’ ἐκεῖνο ἐπιστήμην δηλοῦσι καὶ ἔχουσι  τὸ εἰδώς κείμενον ἀντὶ τοῦ ἐπιστήμην ἔχων καὶ ὢν ἐπιστήμων, ἐνταῦθα δὲ ἡ  σημασία οὐ τοιαύτη. οὐ γὰρ περὶ τέχνης καὶ ἐπιστήμης ὁ λόγος, ἀλλ’ εἴδησις  μόνη δηλοῦται ψιλή. Δῆλον δὲ ὅτι, ὥσπερ φῶ φωνή, ζῶ ζωή, ῥῶ ῥωή καὶ ἐρωή  κατὰ πρόσληψιν συλλαβῆς, οὕτω καὶ θῶ θωή, ἡ κατατιθεμένη ζημία, ἣν ὁ  μὴ πάσχων ἀθῷος λέγεται, ὅ τινες μὲν προπαροξύνουσι τῶν παλαιῶν, ἵνα ᾖ  ὥσπερ φωνή ἄφωνος, οὕτω καὶ θωή ἄθῳος. ἕτεροι δὲ προπερισπῶσιν, ὡς καὶ            ἡ συνήθεια κρατεῖ, κατὰ συνεκδρομὴν τοῦ Ἀθῴου Διός, ὅς ἐστιν ὁ ἐν τῷ Ἄθῳ  ὄρει τιμώμενος. οὗ ὁ τόνος ἀνάλογος. ὡς γὰρ Μίνως Μινῷος, ἥρως ἡρῷος,  οὕτως Ἄθως Ἀθῷος.
urn:cts:greekLit:tlg4083.tlg001.hc:13.479|Τὸ δὲ ἵνα μὴ πάθῃ ἄλγεα μεγαλοψυχίαν  τῷ Εὐχήνορι καὶ φιλοτιμίαν μαρτύρεται, εἴπερ τοῦ μὴ παθεῖν ἄλγεα διὰ νόσου  καὶ θωῆσ προέθετο τὴν εὐγενῆ τῆς ζωῆς ἀπόθεσιν.
urn:cts:greekLit:tlg4083.tlg001.hc:13.480|Ὅτι γνάθος καὶ  γναθμός καὶ σιαγών καὶ γαμφηλή ταὐτά τινα κατὰ πολυωνυμίαν εἰσί. χρῆσις  δὲ γναθμοῦ καὶ ἐνταῦθα ἐν τῷ ἔβαλεν ὑπὸ γναθμοῖο καὶ οὔατος, ἤγουν κατωτέρω τούτων, ὦκα δὲ θυμός καὶ ἑξῆς.
urn:cts:greekLit:tlg4083.tlg001.hc:13.481|Ἰστέον δὲ ὅτι τὸ ὦκα  δὲ θυμὸς ᾤχετ’ ἀπὸ μελέων καὶ ἑξῆς τὸ στυγερὸς δ’ ἄρα μιν σκότος εἷλεν  ὀξύτητα θανάτου δηλοῖ, ὁποία τις γίνεται καὶ τοῖς ὑπὸ γναθμὸν καὶ οὖς βληθεῖσιν. Ὅρα δὲ ὡς καὶ νῦν ἀρσενικῶς ὁ σκότος ἐγράφη. οὕτω γὰρ οἶδεν Ὅμηρος,  εἰ καὶ παρὰ τοῖς ὕστερον διφορεῖται, ὁμοίως τῷ ὁ ὄνειδος καὶ τὸ ὄνειδος.  Σημείωσαι δὲ ὅτι κατὰ Παυσανίαν καὶ τὰς χρίσεις σκότη ἐκάλουν οἱ ζωγράφοι,  ὅθεν ἀπεσκοτωμένα, φησί, τὰ ἐζωγραφημένα καὶ κεχρωσμένα ἐλέγετο.
urn:cts:greekLit:tlg4083.tlg001.hc:13.482|Ὅτι στρατηγοῦ ἔπαινος, ἔτι δὲ καὶ βοηθοῦ ἀγαθοῦ ἔν τε λόγοις ὀτρυντικοῖς  καὶ ἔργοις τό: ὤτρυνε στρατὸν ἢ λαόν, πρὸς δὲ σθένει αὐτὸς ἄμυνε. Περὶ  Ποσειδῶνος δὲ ὁ λόγος, ὃς καὶ ὤτρυνε καὶ ἐνήργει, καθὰ καὶ ἐν Ὀδυσσείᾳ ἡ  ἀνθρωπίνως φαινομένη Ἀθηνᾶ εὔχετο καὶ αὐτὴ πάντα τελεύτα.
urn:cts:greekLit:tlg4083.tlg001.hc:13.483|Ὅτι  Ἕκτωρ εἶχε, τουτέστιν ἐπεῖχε, καὶ ἐπέμενεν ἐνστατικῶς ὅπου τὰ πρῶτα  πύλας καὶ τεῖχος ἐσᾶλτο, ἤγουν εἰσεπήδησε, ῥηξάμενος Δαναῶν πυκινὰς  στίχας ἀσπιστάων, οἷα δηλονότι ῥηξήνωρ, ἔνθα πρὸς τῷ τείχει Αἴαντός  τε νέες καὶ Πρωτεσιλάου. Ἐπίτηδες δὲ τοιοῦτον τόπον ὁ ποιητὴς ἐπελέξατο,   ὣς ἂν διὰ μὲν τὰς νῆας τοῦ Πρωτεσιλάου ἀκόσμως ἐχούσας, ὡς ἐστερημένας  τοῦ ἀρχηγοῦ, ἀνδραγαθήσῃ ὁ Ἕκτωρ — ἔφθη γὰρ ἠδὴ πάλαι θανεῖν ὁ Πρωτεσίλαοσ — , διὰ δὲ τὸν γειτνιῶντα Αἴαντα μηδὲν ἀνύσῃ μέγα ὁ αὐτὸς Ἕκτωρ.
urn:cts:greekLit:tlg4083.tlg001.hc:13.484|Λέγει δὲ καὶ ὡς αὐτόθι τεῖχος ἐδέδμητο χθαμαλώτατον, ὡς καὶ  τοῦ ἄλλου μὲν χθαμαλοῦ ἴσως ὄντος, τοῦ δὲ ἐκεῖ ὡς μάλιστα. τοῦτο δὲ ἴσως  γέγονε διὰ τὸ τοὺς ἐγγὺς αὐτόθι Αἴαντας ἀνδρείους εἶναι καὶ ἀντὶ ἀσφαλείας  τείχους ἀρκεῖν.
urn:cts:greekLit:tlg4083.tlg001.hc:13.485|Λέγει δὲ καὶ ὡς ἐκεῖ μάλιστα ζαχρηεῖς ἐγίνοντο,  τουτέστι χρειώδεις ἢ μᾶλλον ἄγαν βαρεῖς, ὡς καὶ ἀλλαχοῦ ἐρρέθη, αὐτοί τε  καὶ ἵπποι, διά τε τὴν τοῦ τείχους χθαμαλότητα καὶ διὰ τὸ ἀντιφιλοτιμεῖσθαι,  ὡς εἰκός, πρὸς τοὺς Αἴαντας. Ἐν δὲ τῷ αὐτοί τε καὶ ἵπποι δύναται τὸ  αὐτοί καὶ τοῖς Ἀχαιοῖς καὶ μάλιστα τοῖς Τρωσὶ συμβιβάζεσθαι, εἰ καὶ μὴ  κεῖται φανερῶς Τρώων μνεία ἐν τοῖς ῥηθεῖσιν.
urn:cts:greekLit:tlg4083.tlg001.hc:13.486|Ὅτι μνησθεὶς  ἐνταῦθα ὁ ποιητὴς διαφόρων ἐθνῶν, οἳ τὸν Ἕκτορα τοῦ τείχους ἀπεῖργον καὶ  σπουδῇ, φησίν, ἐπαί̈σσοντα νεῶν ἔχον, καὶ εἰπὼν ἔνθα δέ, ἤγουν ἐνταῦθα  δή, Βοιωτοὶ καὶ Ἰάονες ἑλκεχίτωνες Λοκροὶ καὶ Φθῖοι καὶ φαιδιμόεντες  Ἠπειοί, καὶ μέλλων ἰδίᾳ περὶ ἑκάστου αὐτῶν εἰπεῖν, ἵνα κατάλογον βραχὺν  καὶ ἐνταῦθα ποικίλον ποιήσηται, καί τινας ἱστορίας παρεμβαλεῖ, καὶ οὕτω τὴν  διηγηματικὴν ὑπτιότητα ἐκφύγῃ τῇ τοιαύτῃ ὑπαλλαγῇ, συνέχεε τὴν προεκθετικὴν τάξιν καὶ οὐκ ἐχρήσατο εὐτάκτως αὐτῇ, ὅπερ ἂν ποιήσῃ τις ὁπηνίκα  στοχάζεται σαφηνείας, ἀλλὰ πρώτους μὲν ἔθετο τοὺς ἐν τῇ ἐκθέσει δευτέρους  Ἰάονας, εἶτα διέβη εἰς τοὺς τελευταίους Ἐπειούς, ἀπὸ δὲ αὐτῶν εἰς τοὺς  τετάρτους Φθίους ἀνέδραμεν, ὧν ἦρχον οὓς λέγει, εἶτα ἐμνήσθη ἐπ’ ὀνόματος  μόνου τῶν Βοιωτῶν ἐν τῷ εἰπεῖν, ὡς Φθῖοι μετὰ Βοιωτῶν ἐμάχοντο, τελευταῖον δὲ λαλεῖ περὶ Λοκρῶν. Καὶ σημείωσαι τὴν μετάταξιν, καὶ ὡς οὐκ ἀεὶ  τῇ τῶν προεκθέσεων τάξει ἐξ ἀνάγκης ἐμμένομεν. τοῦτο δὲ ἢ διὰ μέτρου  γίνεται ἀνάγκην ἢ δι’ ἄλλο τι χρειῶδες. Ὅρα δὲ ὡς καὶ τῶν ἐνταῦθα ὀλίγων  ἐθνῶν προὔθηκε τοὺς Βοιωτούς, ὁποίῳ λόγῳ καὶ ἐν τῷ Καταλόγῳ τῶν νεῶν,  περὶ ὧν, εἰ καὶ προεγράφη, ὅμως οὐ περιττὸν δηλῶσαι καὶ νῦν, ὅτι ἀνδρεῖοι  μὲν τὸ ἔθνος καὶ εὐγενεῖς, εἶχον δέ τινα καὶ σκωπτόμενα. Καὶ ἡ μὲν Βοιωτία  ὗς, ἡ παρὰ Πινδάρῳ, σιγάσθω νῦν. Ὡς δὲ καὶ ἐπολυφάγουν, καθὰ καὶ οἱ  Θετταλοί, λεγέτω Εὔβουλος, παρ’ ᾧ φησί τις Βοιωτός, ὅτι πονεῖν ἄμμες καὶ  φαγεῖν ἀνδρικοί, καὶ ἄλλος κτίζω Βοιωτῶν πόλιν, ἀνδρῶν ἀρίστων ἐσθίειν           δι’ ἡμέρας, καὶ πάλιν Θήβαζ’ ἦλθον, οὗ τὴν νύχθ’ ὅλην τήν θ’ ἡμέραν δειπνοῦσιν. Ἐρατοσθένης δὲ λέγει Πέμπελον ἄνδρα οὕτω καλούμενον, ἐρωτηθέντα  τί αὐτῷ δοκοῦσιν εἶναι Βοιωτοί, εἰπεῖν τί γὰρ ἄλλο ἢ τοιαῦτα ἐλάλουν, οἷα  ἂν καὶ τὰ ἀγγεῖα φωνὴν λαβόντα, πόσον ἕκαστος χωρεῖ. Καὶ Πολύβιος δὲ  ἱστορεῖ, ὅτι μετὰ τὰ Λευκτρικά, ἤγουν μετὰ τὴν ἐν Λεύκτροις μάχην, ἐν οἷς  μεγάλην ἔλαβον δόξαν, ἀνέπεσον ταῖς ψυχαῖς καὶ ἐμέριζον συσσιτίοις τὸ πλέον  τῆς οὐσίας καὶ πολλοῖς τῶν Βοιωτῶν ὑπῆρχε δειλινὰ τοῦ μηνὸς πλείω τῶν  εἰς τὸν μῆνα διατεταγμένων ἡμερῶν. Ὅτι δὲ καὶ κατέπεσον ὕστερον ἧς εἶχον  ἀνδρίας, δηλοῖ ὁ γράψας, ὅτι Βοιωτῶν τινες τῶν Ἀρναίαν κατοικησάντων  παρέδωκαν ἑαυτοὺς Θετταλοῖς καθ’ ὁμολογίαν, ἐφ’ ᾧ οὔτε ἐξάξουσιν αὐτοὺς  ἐκ τῆς χώρας οὔτε ἀποκτενοῦσιν, αὐτοὶ δέ, ἤγουν οἱ Βοιωτοί, τὴν χώραν  αὐτοῖς ἐργαζόμενοι τὰς συντάξεις ἀποδώσουσι. καὶ ἐκλήθησαν τότε μὲν μενέσται, ὕστερον δὲ πενέσται, καὶ πολλοὶ τῶν κυρίων αὐτῶν εἰσιν εὐπορώτεροι.  Ὅτι δὲ δουλικὰ ὀνόματα σὺν ἄλλοις οἱ μενέσται ἢ πενέσται, οἱ λάτρις, οἱ  ἄζοι, οἱ ἑρκῖται, οἱ μνῷται, οἱ σίνδρωνες, οἱ Εἵλωτες, οἱ ἀφέται, οἱ νεοδαμώδεις,  οἱ κλαρῶται, οἱ οἰκέται, δηλοῦται ἀλλαχοῦ σαφέστερον. Ἰστέον δὲ ὅτι τε  τὸ ἔνθα τρὶς ἐν τοῖς τόποις τούτοις κεῖται, ἤγουν δὶς μὲν ἐν καταρχῇ στίχων,  ἅπαξ δὲ περί που τέλος,
urn:cts:greekLit:tlg4083.tlg001.hc:13.487|καὶ ὅτι τὸ Ἰάονες συστέλλει τὴν παραλήγουσαν διὰ τὴν τῆς προπαραληγούσης ἔκτασιν ὁμοίως τῷ Ἰάσονος καὶ ὅσα  τοιαῦτα, καὶ ὅτι ἐνταῦθα οἱ μὲν τοὺς Ἰάονας ἄλλους εἶναί φασι παρὰ τοὺς  Ἴωνας, καί εἰσιν αὐτοὶ ἐν Πελοποννήσῳ. καὶ δῆλον, φασίν, ἐξ ἐπιγράμματος,  ὃ περὶ στήλην τινὰ γέγραπται εἰς τόπου διορισμόν, ἐπὶ θάτερα μὲν ἔχον οὕτω  τάδ’ οὐ Πελοπόννησος ἀλλ’ Ἰάονες, ἑτέρωθεν δὲ τάδ’ ἐστὶ Πελοπόννησος,  οὐκ Ἰάονες.
urn:cts:greekLit:tlg4083.tlg001.hc:13.488|Ἕτεροι δὲ Ἰάονας τοὺς Ἀθηναίους νοοῦσιν, ἐξ αὐτοῦ  Ὁμήρου ἐντεῦθεν λαβόντες ἀφορμάς, εἰπόντος οἳ μὲν Ἀθηναίων προλελεγμένοι, οὓς δηλαδὴ ἀνωτέρω Ἰάονας ἑλκεχίτωνας εἶπεν, Ἀθηναίων οὐ μνησθεὶς  ἐν τῇ ἐκθέσει πρὸς ὄνομα. μέχρι γάρ, φασί, τῆς Περικλέους στρατηγίας  ποδήρεις εἶχον χιτῶνας, φοροῦντες καὶ τέττιγας. Λέγει δ’ ἐνταῦθα καὶ ὁ  Γεωγράφος ἑλκεχίτωνας παρὰ τὸ ἐφέλκεσθαι τοὺς πέπλους, ὡς ζήλου τινός,  φησίν, ὄντος τοῖς Ἕλλησι θηλυστολεῖν, ὅθεν καὶ Κουρῆτες, οἷα στελλόμενοι ὡς αἱ κόραι. Ἕτεροι μέντοι ἑλκεχίτωνας εἶπον τοὺς ἕλκος ποιοῦντας ἐν  τοῖς τῶν πολεμίων χιτῶσιν, ὡς ἀπὸ τοῦ ἑλκῶ περισπωμένου ῥήματος. Ἡ           δὲ διάλυσις τοῦ Ἰάονες Βοιωτῶν, φασίν, ἐστίν.
urn:cts:greekLit:tlg4083.tlg001.hc:13.489|Ὅτι δὲ Φθιῶται  μὲν οἱ ὑπ’ Ἀχιλλεῖ, Φθῖοι δὲ οἱ ὑπὸ Πρωτεσιλάῳ καὶ Φιλοκτήτῃ, καὶ περὶ  Βοιωτῶν δὲ καὶ Λοκρῶν καὶ Ἐπειῶν προϊστόρηται. Ὡς δὲ καθάπερ ὁ δῖος  καὶ ὁ Χῖος, οὕτω καὶ ὁ Φθῖος ἐκτείνει τὸ παραλῆγον δίχρονον διὰ κρᾶσιν,  δηλοῖ τὸ Λοκροὶ καὶ Φθῖοι καὶ ἑξῆς. ἔνθα ἡ τῶν Φθίων παραλήγουσα μετὰ  τοῦ και συνδέσμου σπονδεῖον ἀποτελεῖ. Τὸ δὲ φαιδιμόεντες ἢ παράγωγόν  ἐστιν ἐκ τοῦ φαίδιμος ἢ σύνθετον κατά τινας ἐκ τοῦ φαίδιμα ἔχειν ἔντεα, ὅ  ἐστι λαμπρὰν πανοπλίαν.
urn:cts:greekLit:tlg4083.tlg001.hc:13.490|Τὸ δὲ σπουδῇ οἰκείως ἔχει καὶ πρὸς τὸ  ἐπαί̈σσοντα, ἵνα λέγῃ τὸν Ἕκτορα κατὰ σπουδὴν ὁρμᾶν, καὶ πρὸς τὸ ἔχον,  ἵνα νοῇ ὅτι σπουδῇ ἐκώλυον οἱ ἀριστεῖς τὸν Ἕκτορα. Καὶ τὸ νεῶν δὲ διχῇ  βαίνει πρός τε τὸ ἐπαί̈σσοντα καὶ πρὸς τὸ ἔχον. νοεῖται γὰρ καί,  ὡς ὁ Ἕκτωρ σπουδῇ ἐπαί̈σσει κατὰ νηῶν, καὶ ὡς οἱ Ἀχαιοὶ ἐκ τῶν νηῶν  ἐπεῖχον τὸν Ἕκτορα. οὐκ ἀσπουδεὶ μέντοι οὐδὲ ταῦτα πάντα γίνονται. τούτου  γὰρ δηλωτικὸν τὸ σπουδῇ καὶ τὰ ἑξῆς.
urn:cts:greekLit:tlg4083.tlg001.hc:13.491|Ἐν τούτοις δὲ καὶ τὸν  Ἕκτορα κατὰ σύντομον παραβολὴν φλογὶ εἰκάζει διὰ τὸ μὴ δύνασθαι τοὺς  τοσούτους περιγενέσθαι αὐτοῦ. Φησὶ γὰρ οὐδὲ δύναντο ὦσαι ἀπὸ σφείων  φλογὶ ἴκελον Ἕκτορα δῖον.
urn:cts:greekLit:tlg4083.tlg001.hc:13.492|Οἱ δὲ Ἀθηναῖοι ὅτι καὶ Ἴωνες ἐκαλοῦντο,  καὶ Ἰάονες δέ, ὡς προεγράφη, καὶ Ἀττικοὶ καὶ Ἀκταῖοι δέ, ἐπεὶ καὶ ἡ χώρα  Ἀκτὴ καὶ Ἀκταία, δῆλόν ἐστι. Ψέγονται δὲ ὡς ἅπασι χαλεποί, καθὰ αἱ  ἱστορίαι δηλοῦσιν. Ἴδιον γάρ, φασίν, οἷον αὐτοῖς φθονεῖν, προπηλακίζειν,  ἐξοστρακίζειν, θανατοῦν, καὶ μάλιστα τοὺς ἀρίστους, καὶ μαρτυροῦσι τῷ λόγῳ  Ἀριστείδης, Σωκράτης, Ἀλκιβιάδης, καὶ ἕτερος μυρίος ὁρμαθός. Ἔπαινος  δὲ τῆς τῶν Ἀθηναίων χώρας ἐν τοῖς τοῦ Ἀθηναίου τοιοῦτος ὄψει χειμῶνος  μέσου σικύους, βότρυς, ὀπώραν, στεφάνους ἴων, κονιορτὸν ἐκτυφλοῦντα,  ὥστ’ οὐκέτ’ οὐδεὶς οἶδε πηνίκ’ ἐστὶ τοῦ 'νιαυτοῦ. εἶτά τινος εἰπόντος, ὅτι  μέγιστον ἀγαθόν εἴπερ ἔστι δι’ ἐνιαυτοῦ ὅτου τις ἐπιθυμεῖ λαβεῖν, ἀντιτίθησί            τις, ὡς κακὸν μὲν οὖν μέγιστον, εἰ μὴ γὰρ ἦν, οὐκ ἂν ἐπεθύμουν οὐδ’ ἂν  ἐδαπανῶντο. Ὅτι δὲ περιᾳδόμεναι ἦσαν ἐν τοῖς Ἀθήνῃσιν ἀγαθοῖς καὶ  ἰσχάδες αἱ ἐκεῖθεν, ἄλλοθέν τε δηλοῦται, καὶ ἐκ τοῦ εἰσέβαινον ἰσχάδες, τὸ  παράσημον τῶν Ἀττικῶν. Τὸ δὲ προλελεγμένοι ἀντὶ τοῦ ἐπιλέγδην  προτεταγμένοι ὡς πρωτοστάται, εἰ καὶ ἐν τῇ προεκθέσει δεύτεροι κεῖνται.  τοῦτο δὲ διὰ τὸ ὑπὸ βασιλεῖ τῷ Μενεσθεῖ τετάχθαι, ὃς ἄριστος τάξαι μάχην  ἐν τῇ Βοιῳτίᾳ μεμαρτύρηται.
urn:cts:greekLit:tlg4083.tlg001.hc:13.493|Ἰστέον δὲ καὶ ὅτι ἐν τοῖς ῥηθεῖσι  κεῖνται ὀνόματα δύο τριβράχεα στρατηγῶν, οἱ δέ εἰσι Στιχίος Ἀθηναῖος καὶ  Δρακίος Ἐπειός
urn:cts:greekLit:tlg4083.tlg001.hc:13.494|, καὶ ὅτι ἐν τῷ πρὸ Φθίων μενεπτόλεμος Ποδάρκης,  ὃ καὶ αὐτὸ ἐν τοῖς εἰρημένοις κεῖται, οὐ πάνυ μὲν δῆλον, ποῖον κύριον καὶ  ποῖον ἐπίθετον. ἀστεία δὲ ἡ τῶν ὀνομάτων παράθεσις διὰ τὸ ἐσχηματίσθαι  πως ἀντιθετικῶς. ἐμφαίνει γὰρ ὡς ἄλλως μὲν ποδώκης ἦν ὁ ῥηθεὶς τῶν Φθίων  ἡγεμών, ἐν μέντοι τῇ μάχῃ μόνιμος καὶ στάσιμος, υἱὸς ὢν Ἰφίκλου τοῦ  Φυλακίδαο, οὗ μνεία τῷ ποιητῇ καὶ ἐν ἄλλοις. Ἱστορεῖ δ’ ἐνταῦθα καὶ Μέδοντα  πρὸ Φθίων τετάχθαι, νόθον Ὀϊλείδην, τέσσαρσιν ἔπεσιν ἐμπεριγράψας αὐτόν,  ἃ καὶ ἐν τῇ ἑξῆς ἀπαραποιήτως κεῖνται ῥαψῳδίᾳ, ὡς ἐκεῖ φανεῖται. Ἔγνωσται  γὰρ ὡς οὐ φείδεται ὁ ποιητὴς οὐδὲ αἰδεῖται καιρίως ταὐτολογῶν.
urn:cts:greekLit:tlg4083.tlg001.hc:13.495|Κεφάλαιον δὲ τῶν τεσσάρων στίχων, ὅτι Λοκρὸς ὢν ὁ ῥηθεὶς Μέδων, νόθος  υἱὸς Ὀϊλῆος θείοιο, ᾤκει ἐν Φυλάκῃ φυγὼν τὴν πατρίδα διὰ φόνον ἀνδρός,  ὃς ἦν γνωτός, ἤγουν ἀδελφός, μητρυιῆς Ἐριώπιδος, ἣν εἶχεν Ὀϊλεύς. Ἔνθα  ὅρα τὸ Ἐριῶπις κύριον ταὐτοσήμαντον ὂν τῷ βοῶπις, οὐκ ἀπεοικὸς δὲ οὐδὲ  τοῦ Εὐρώπη κυρίου ὀνόματος.
urn:cts:greekLit:tlg4083.tlg001.hc:13.496|Ὅτι ὁ Λοκρὸς Αἴας οὐκέτι  πάμπαν, τουτέστιν οὐδ’ ὅλως, ἵστατο ἀπ’ Αἴαντος Τελαμωνίου οὐδ’ ἠβαιόν,  ἀλλ’ ὥς τ’ ἐν νειῷ βόε οἴνοπε πηκτὸν ἄροτρον ἶσον θυμὸν ἔχοντε τιταίνετον,  ἀμφὶ δ’ ἄρα σφι πρυμνοῖσιν κεράεσσι πολὺς ἀνακηκίει ἱδρώς. τὼ μέν τε ζυγὸν  οἶον ἐύ̈ξοον ἀμφὶς ἐέργει, ἱεμένω κατὰ ὦλκα, τέμνει δέ τε τέλσον ἀρούρης, ὣς  τὼ παρβεβαῶτε μάλ’ ἕστασαν ἀλλήλοις. Καὶ ὅρα τὸ συμφερτὸν τῆς ἀρετῆς  ὡς ἐν ἄλλοις, οὕτω καὶ ἐν τῇ κατὰ τοὺς Αἴαντας ὁμαιχμίᾳ, καὶ ὡς μετὰ μεγάλων  κατὰ Σοφοκλῆν καὶ βαιοὶ ἄριστ’ ἂν ὀρθοῖντο. Αἰτία δὲ τῆς τοιαύτης τῶν  Αἰάντων, ὡς καὶ ἀλλαχοῦ ἐρρέθη, συμπνοίας οὐ μόνον ἡ κατὰ τὴν ὁμωνυμίαν  συνοχή, ἀλλὰ καὶ μάλιστα τὸ ψιλοὺς εἶναι τοὺς Λοκροὺς καὶ δεῖσθαι τοῦ τῶν  Σαλαμινίων προβλήματος.
urn:cts:greekLit:tlg4083.tlg001.hc:13.497|Οὐ γάρ σφιν σταδίῃ, φησίν, ὑσμίνῃ  μίμνε φίλον κῆρ. οὐ γὰρ ἔχον κόρυθας χαλκήρεας ἱπποδασείας, οὐδ’ ἔχον  ἀσπίδας εὐκύκλους καὶ μείλινα δοῦρα, ἀλλ’ ἄρα τόξοισι καὶ ἐϋστρόφῳ οἰὸς           ἀώτῳ Ἴλιον εἰς ἅμ’ ἕποντο πεποιθότες. οἷσιν ἔπειτα ταρφέα βάλλοντες  Τρώων ῥήγνυντο φάλαγγας, προβαλλόμενοι τοὺς ὁπλίτας Σαλαμινίους.
urn:cts:greekLit:tlg4083.tlg001.hc:13.498|Οἳ μὲν γὰρ πρόσθε σὺν ἔντεσι, φησί, δαιδαλέοισι μάρναντο  Τρωσίν τε καὶ Ἕκτορι. οἳ δ’ ὄπιθε βάλλοντες ἐλάνθανον, οὐδέ τι χάρμης Τρῶες  μιμνήσκοντο, συνεκλόνεον γὰρ ὀϊστοί, οὓς ἀφίεσαν οἱ Λοκροί. τούτοις δὲ  συνεπινοητέον κατὰ σχῆμα συλλήψεως, ὡς καὶ λίθοι συνεκλόνουν τοὺς Τρῶας  οἱ ἐκ τῶν σφενδονητῶν. ἐύ̈στροφον γὰρ οἰὸς ἄωτον ἡ σφενδόνη, ὡς καὶ προδεδήλωται.
urn:cts:greekLit:tlg4083.tlg001.hc:13.499|Λέγει δ’ ἐν τούτοις ὁ ποιητὴς καί, ὅτι τῷ μεγάλῳ  μὲν Αἴαντι πολλοί τε καὶ ἐσθλοὶ λαοὶ ἕπονθ’ ἕταροι, οἵ οἱ σάκος ἐξεδέχοντο,  ὁππότε μιν κάματός τε καὶ ἱδρῶς γούναθ’ ἵκηται, τῷ δὲ μικρῷ οὐχ’ ἕποντο  Λοκροί. προλελεγμένοι μὲν γὰρ κἀνταῦθα πρωτοστατοῦσιν οἱ Σαλαμίνιοι,  ὄπισθεν δ’ αὐτῶν ἦσαν οἱ Λοκροί. Ὅρα δὲ τὴν ῥηθεῖσαν παραβολὴν κατὰ  πολλὰ τῷ παραβαλλομένῳ ἁρμόττουσαν, κατὰ τὸ ἶσον θυμὸν ἔχειν, κατὰ τὸ  σπουδαίως ἐνεργεῖν, ὥστε καὶ ἱδροῦν, καὶ κατὰ τὸ βραχὺ εἶναι τὸ εἶργον αὐτοὺς  ἀπ’ ἀλλήλων. γοργότερον δὲ εἰπεῖν, πρὸς τρία ἡ παραβολή, πρὸς ὁμοψυχίαν  τῶν δύο ἡρώων, πρὸς τὸ σύμπονον καὶ τὴν σύστασιν, εἰς ἣν καὶ συγκλείει τὴν  παραβολήν.
urn:cts:greekLit:tlg4083.tlg001.hc:13.500|Τῶν δὲ τῆς παραβολῆς τὸ μὲν ἵστατ’ ἀπ’ Αἴαντος  ἀντὶ τοῦ ἀφίστατο τοῦ Αἴαντος.
urn:cts:greekLit:tlg4083.tlg001.hc:13.501|Νειὸς δὲ ἡ ἄρτι νεαζομένη γῆ, κατὰ  δὲ τοὺς παλαιοὺς εἰπεῖν, ἀνανεουμένη. ἄλλως γάρ, εἰ προενεώθη, οὐκ ἂν οὕτως  ἱδροῖεν οἱ βόες. Οἴνοπες δὲ βόες οἱ οἰνώδεις ἰδεῖν καὶ διὰ τοῦτο μέλανες,  καθότι καὶ πόντον οἴνοπά φαμεν τὸν μέλανα. Πηκτὸν δὲ καὶ νῦν λέγει ἄροτρον  ὡς τὸ αὐτόγυον, οἷα εἰκός, οὐκ εἰδώς, ἢ καὶ ὡς τὸ εὐποριστότερον λέγων, ἴσως  δὲ καὶ τὸ πρωτοπαγὲς ἢ μᾶλλον εὐπαγές.
urn:cts:greekLit:tlg4083.tlg001.hc:13.502|Τὸ δὲ ἶσον θυμὸν ἔχοντες,  εἰ καὶ ἐπὶ βοῶν ἐρρέθη, ὅμως οὐκ ἀπέοικε τοῦ ἕνα θυμὸν ἔχοντες, ὃ φθάσας  εἶπεν ἐπὶ ἀνδρῶν. ὡς ἐκ μεταφορᾶς δὲ σταθμοῦ ἔφη τὸ ἶσον θυμόν. ἄλλως  μέντοι ὅμοιον ἐχρῆν θυμὸν κατὰ κυριολεξίαν εἰπεῖν. Τὸ δὲ τιταίνετον κεῖται  μὲν ἀντὶ τοῦ ἕλκουσι, δηλοῖ δὲ συντονίαν ἑλκυσμοῦ.
urn:cts:greekLit:tlg4083.tlg001.hc:13.503|Ἐν δὲ τῷ πρυμνοῖς κεράεσσιν ἀνακηκίει ἱδρώς ἢ τοὺς πολλαχοῦ γῆς κεραελκέας δηλοῖ  ταύρους, οἷς διὰ τὸν περὶ κεφαλὴν κάματον ἱδροῦσι τὰ ἐκεῖ, ἢ καὶ ἄλλως  παραδηλοῖ, φασίν, ὅτι συμπαθεῖ τοῖς ποσὶ τὰ κέρατα τῇ διατάσει τῶν νευρῶν.           διὸ μετὰ κάματον ἤλειφον αὐτὰ κηρῷ ἢ ἐλαίῳ ἢ πίσσῃ. Πρυμνὰ δὲ κέρατα  αἱ ῥίζαι τῶν κεράτων, οὐ δήπου γὰρ τὰ ἄνω ἱδροῖ. Τὸ δὲ ἀνακηκίειν, ὃ ἀλλαχοῦ  ἐπὶ αἵματος ἔφη, δηλοῦν ἁπλῶς τὸ ἀναδίδοσθαι καὶ ἔξω περὶ τὸν χροῦν ἐπιπολάζειν, παρὰ τὸ κίειν γίνεται, ἵνα ᾖ ἀνακίειν, καὶ διπλασιασμῷ ἀνακακίειν,  καὶ τροπῇ ἀνακηκίειν. ἐκ τούτου δὲ καὶ ἡ κηκὶς παρὰ Σοφοκλεῖ, ὁμωνυμοῦσα  κηκίδι τῇ κατὰ τὸν Γεώργιον εἰς τὸ τεχνικὸν συντελούσῃ μέλαν, ἣν κηκίδιον  ἡ κοινολεξία καλεῖ.
urn:cts:greekLit:tlg4083.tlg001.hc:13.504|Τὸ δὲ ζυγὸν οὐδετέρως κἀνταῦθα εἴρηται κατὰ  γένους μεταπλασμόν. Ἰστέον δὲ ὡς πολλαχῶς ὁ ζυγός, διὸ καὶ τὰ ἀπ’ αὐτοῦ  διάφορα. ζυγὸς γὰρ ἵππων, ὅθεν καὶ ἵππος ζύγιος, ζυγὸς βοῶν καὶ τοιούτων  τινῶν, ἀφ’ οὗ τροπικῶς οἱ ὁμόζυγοι καὶ τὸ διαζύγιον καὶ τὸ ζυγομαχεῖν, ὅ  ἐστιν ἀντερίζειν. ζυγὸς ἐπὶ σταθμοῦ, καθ’ ὃν ζυγοστατοῦντεσ λέγονται  ἀδικεῖν τινες ἐν ζυγοῖς. ζυγὸς ἐπὶ νηός, ἐξ οὗ ζύγιοι ἐρέται. ἔστι καὶ σανδαλίου ζυγὸς κατὰ Παυσανίαν τὸ συνέχον τοὺς δακτύλους, καὶ κιβωτοῦ δέ, ὡς  δηλοῖ τὸ ζύγαστρον, ἡ ξυλίνη σορός, παρὰ τὸ ἐζυγῶσθαι οἷον κοίλῳ ζυγάστρῳ,  ἐξ οὗ παρέφθαρται τὸ κοινολεκτούμενον σίγιστρον. καὶ θύρας δὲ ζυγὸς ὁ  μοχλός, ὅθεν τὸ ἐπιζυγῶσαι θύρας. Παυσανίας δὲ οὕτω φησί: ζυγώσω ἀντὶ  τοῦ καθέξω, δαμάσω. Τὸ δὲ ζυγὸν οἶον, ἤγουν μόνον, ἐπισημασία ἐστὶ τῆς,  ὡς εἴρηται, βραχυτάτης τῶν ἡρώων διαστάσεως, ἧς χάριν ἡ παραβολή.
urn:cts:greekLit:tlg4083.tlg001.hc:13.505|Τὸ δὲ ὦλκα ἐκ τοῦ ἄλοκα γίνεται κατὰ μετάθεσιν, εἶτα καὶ κρᾶσιν τοῦ α καὶ ο εἰς ω μέγα. εὐθεῖα δὲ αὐτοῦ ἀπαθὴς ἡ ἄλοξ ἀπὸ τοῦ ἀλέγειν, ὅ ἐστι  φροντίζειν, γινομένη. φροντὶς γὰρ γῆς καὶ μάλιστα τοῖς γεωπείναις. Δῆλον  δ’ ὡς ἡ ἄλοξ μεταθετικῶς κραθεῖσα εἰς τὸ ὦλξ περισπᾶται ἀναγκαίως διὰ τὴν  τῆς ὀξείας καὶ βαρείας εἰς περίκλασμα σύνοδον. χρῆσις δὲ αὐτῆς καὶ ἐν Ὀδυσσείᾳ. Τέλσον δὲ ἀρούρης, ὡς καὶ ἀλλαχοῦ κεῖται, ἢ ἁπλῶς τὸ τέλος ἢ τὸ  κατ’ ἐπιφάνειαν πέρας. Γίνεται δὲ κατὰ μετάθεσιν ἐκ τοῦ τέλος προσλήψει  εὐθὺς καὶ τοῦ νῦ. οὐ γὰρ ἦν τέλσο εἰπεῖν, ἐπεὶ μηδὲν ὄνομα οὐδέτερον εἰς ο λήγει. τὸ γὰρ ἄλλο καὶ ἐκεῖνο καὶ τὰ τοιαῦτα οὐκ ὀνόματά εἰσιν ἀλλ’ ἀντωνυμίαι.
urn:cts:greekLit:tlg4083.tlg001.hc:13.506|Παραβαίνειν δὲ μάλ’ ἀλλήλοις τὸ ἐγγὺς βαίνειν, ταὐτὸν δ’ εἰπεῖν,  ἄγχιστα ἑστάναι, ἐξ οὗ καὶ ὁ ἐφ’ ἅρματος παραιβάτης γίνεται.
urn:cts:greekLit:tlg4083.tlg001.hc:13.507|Τὸ δὲ πολλοί τε καὶ ἐσθλοὶ λαοὶ ἕποντο, ἕταροι δὲ ἦσαν οἱ τοιοῦτοι, πάνυ  βαρὺ δηλοῖ τὸ Αἰάντειον εἶναι σάκος, εἴγε τοσοῦτοι καὶ τοιοῦτοι αὐτῷ ἦσαν  ἐκδεχόμενοι τὸ σάκος ἄλλοτε ἄλλος μετὰ κάματον, ὃς ἥπτετο αὐτοῦ ὡς μὴ  πάνυ φερεπονοῦντος εἰς τοσοῦτον βάρος, εἰ καὶ βουγάϊος ἦν, εἰπεῖν καθ’ Ἕκτορα.  Τὸ δὲ οὔ ἐπίρρημα τετράκις λεχθὲν ἐν τῷ οὐδ’ ἂρ Οἰληιάδῃ Λοκροὶ ἕποντο,  καὶ οὐ γάρ σφιν σταδίῃ καὶ ἑξῆς, καὶ οὐ γὰρ ἔχον κόρυθας, καὶ οὐ γὰρ  ἔχον ἀσπίδας εὐειδῆ φράσιν ἀποτελεῖ, τετραχῆ κείμενον συναπτῶς ἐν στίχων  καταρχαῖς.
urn:cts:greekLit:tlg4083.tlg001.hc:13.508|Τὸ δέ γε οὐ γὰρ ἔχον κόρυθας οὐδ’ ἔχον ἀσπίδας  καὶ ἀλλοῖον ἔχει κάλλος, φρασθὲν ἐπαναφορικῶς κατὰ τὴν τοῦ ἔχον  ἀναδιπλασίασιν.
urn:cts:greekLit:tlg4083.tlg001.hc:13.509|Ἐν δὲ τῷ σταδίῃ ὑσμίνῃ τελεία μὲν ἡ φράσις τῷ  ποιητῇ. ἀλλαχοῦ γὰρ σταδίην μόνην εἶπεν ἐλλειπτικῶς. Δοκεῖ δὲ τὸ ὑσμίνῃ           ἐκ τοῦ μίμνειν παρετυμολογεῖν, ὡς τοῖς παλαιοῖς ἀρέσκει. ἀπὸ γὰρ τοῦ ὑπομένειν φασὶ τὴν ὑσμίνην γίνεσθαι, ὑπομίμνην τινὰ οὖσαν. ὡς δὲ καὶ παρὰ τὸ  ὕω παράγεται, ἤγουν παρὰ τὸ ἐξ αἱμάτων ὕσμα, δῆλον. πάντως δὲ ὁ ἐν ὑσμίνῃ  μίμνων μενεδήϊός ἐστι καὶ μενέχαρμος καὶ μενεπτόλεμος.
urn:cts:greekLit:tlg4083.tlg001.hc:13.510|Τὸ δὲ   Ἴλιον εἰς ἅμα ἕποντο, ὅ ἐστιν εἰς Ἴλιον, ταὐτὸν κατὰ σχῆμα ἀναστροφῆς  πρὸς τὸ σέο δ’ ἐκ τάδε πάντα, ἤγουν ἐκ σοῦ.
urn:cts:greekLit:tlg4083.tlg001.hc:13.511|Τὸ δὲ οἳ δ’ ὄπιθεν  ἐκβολὴν καὶ νῦν ἔχει τοῦ σ1 . τὸ γὰρ φυσικὸν ὄπισθεν ἦν.
urn:cts:greekLit:tlg4083.tlg001.hc:13.512|Ὅτι  Πολυδάμας μέλλων Ἕκτορι συμβουλεύσασθαί τι καὶ δεδιὼς μὴ πάλιν ἐκεῖνος ἐκτραχυνθῇ θρασὺς ὤν, ὡς κἀνταῦθα παρασημαίνεται ὁ ποιητὴς εἰπών,  ὡς Πολυδάμας θρασὺν Ἕκτορα εἶπε παραστάς, μεθοδεύει τὸν λόγον οὕτω  δεξιώτατα Ἕκτορ, ἀμήχανός ἐσσι παραρρητοῖσι πιθέσθαι. διὰ τί; οὕνεκά  τοι, ἤγουν σοί, περιδῶκε θεὸς πολεμήϊα ἔργα, τοὔνεκα καὶ βουλῇ ἐθέλεις  περιέμμεναι ἄλλων, ἢ περιί̈δμεναι. τοῦτο δὲ πρέπει πρὸς πάντα ἀνδρεῖον  μέν, οὐ κατορθοῦντα δὲ τὰ εἰς φρόνησιν. Τινὲς μέντοι ἐλεγκτικώτερον  ἐν ἐρωτήσει τοῦτο ἀναγινώσκουσιν, οἷον: ἆρά γε, διότι πάνυ ἀνδρεῖος εἶ,  νομίζεις ἐπακολουθεῖν καὶ τὸ πάνυ φρονεῖν; Καὶ ὅρα ὅτι ἀνόητον μὲν αὐτὸν  οὐ λέγει, τὴν ἀνδρίαν δὲ εἰς ψόγον αὐτῷ περιτρέπει, ὡς αἰτίαν εἶναι λέγων  αὐτὴν τοῦ μὴ πείθεσθαι τοῖς ὀρθὰ λέγουσι. Σημείωσαι δὲ ὅτι καὶ ἐκολάκευσε  Πολυδάμας ἐν τούτοις τὸν Ἕκτορα, θεοφιλῆ καὶ ἀνδρεῖον αὐτὸν ὑποθέμενος,  ἐν οἷς εἶπεν, ὅτι θεὸς αὐτῷ περισσῶς ἔδωκεν ἀνδρείῳ εἶναι. Καὶ οὕτω ῥητορικῶς τραχύτητά τε συνεκέρασε καὶ γλυκύτητα, τραχύτητα μέν, οἷς ὠνείδισε,  γλυκύτητα δὲ τῷ εἰς ἐκεῖνον ἐπαίνῳ. ἦν γὰρ ὁ λόγος, οὐχ’ ὡς πάνυ ἀνδρεῖον,  οὕτω καὶ πάνυ ἀγαθὸν βουλευτὴν αὐτὸν εἶναι.
urn:cts:greekLit:tlg4083.tlg001.hc:13.513|Εἶτα ἐπάγει  γνωμικῶς ἀλλ’ οὔ πως ἅμα πάντα δυνήσεαι αὐτὸς ἑλέσθαι. ἄλλῳ μὲν γὰρ  ἔδωκε θεὸς πολεμήϊα ἔργα, ἄλλῳ δ’ ἐν στήθεσσι τιθεῖ, ἢ τίθει. νόον ἐσθλόν.  τοῦ δέ τε πολλοὶ ἐπαυρίσκονται ἄνθρωποι, καί τε πολεῖς ἐσάωσεν, ἤτοι  πολλοὺς ἀνθρώπους ἢ καὶ ἄλλως πόλεις ἐσάωσεν — ἀμφοτέρως γὰρ γράφεται — μάλιστα δέ κ’ αὐτὸς ἀνέγνω. Καὶ σημείωσαι ὡς ἀνωτέρω ἐπαινέσας            ἁπλῶς ἐπὶ ἀνδρίᾳ τὸν Ἕκτορα ὧδε προκρίνει τῆς ἀνδρίας τὴν φρόνησιν. διὸ  ἐκείνην μηδ’ ὅλως ἐπαινέσας τὴν φρόνησιν πάνυ ἐσέμνυνεν ὠφελιμωτάτην  ἀποδείξας αὐτήν.
urn:cts:greekLit:tlg4083.tlg001.hc:13.514|Εἶτα τὴν τοῦ Ἕκτορος εἰσέτι θρασύτητα ὑφορώμενος οὐκ ἐπικρίνει ἀποφαντικῶς, ὅτι ἀγαθὰ ἐρεῖ, ἀλλ’ ἐνδοιάζων φησὶν  αὐτὰρ ἐγὼν ἐρέω, ὥς μοι δοκεῖ εἶναι ἄριστον, ἢ ἄριστα.
urn:cts:greekLit:tlg4083.tlg001.hc:13.515|Ἐφ'  οἷς ἀπὸ τοῦ γαρ συνδέσμου συνήθως ἀρχόμενος ὡς ἰσοδυναμοῦντος τῷ ἐπειδή,  καὶ τὴν αἰτίαν ἐμπεριβόλως προτάξας τῆς ἐπαχθησομένης συμβουλευτικῆς  ἀξιώσεως, καὶ εἰπὼν πάντῃ γάρ σε περὶ στέφανος πολέμοιο δέδηε, Τρῶες δὲ  μεγάθυμοι ἐπεὶ κατὰ τεῖχος ἔβησαν, οἳ μὲν ἀφεστᾶσι σὺν τεύχεσιν, οἳ δὲ  μάχονται παυρότεροι πλεόνεσσι κεδασθέντες κατὰ νῆας, ἐπάγει ἀξίωσιν  ταύτην ἀλλ’ ἀναχασσάμενος κάλει ἐνθάδε πάντας ἀρίστους: ἔνθεν δ’ ἂν μάλα  πᾶσαν ἐπιφρασσαίμεθα βουλὴν ἤ κεν ἐνὶ νήεσσι πολυκλήϊσι πέσοιμεν, αἴ κ'  ἐθέλοι θεὸς δόμεναι κράτος, ἤ κεν ἔπειτα πὰρ νηῶν ἔλθοιμεν ἀπήμονες.
urn:cts:greekLit:tlg4083.tlg001.hc:13.516|Ἐφ’ οἷς παρρησιασάμενος τὸ κινδυνῶδες τῆς μάχης ἐμφῆναι — ἤδη  γὰρ καὶ τῷ Ἕκτορι ἐπῆλθε γινώσκειν τοῦτο — φησὶν ἦ γὰρ ἔγωγε δείδω  μὴ τὸ χθιζὸν ἀποστήσωνται Ἀχαιοὶ χρεῖος, ἐπεὶ παρὰ νηυσὶν ἀνὴρ ἆτος  πολέμοιο μίμνει, ὃν οὐκέτι πάγχυ μάχης σχήσεσθαι ὀί̈ω. Καὶ ὁ Ἕκτωρ ἐπὶ  τούτοις, εἰ καὶ φθάσας ἐθρασύνθη κατὰ τοῦ Πολυδάμαντος, ἀλλὰ νῦν ἀναγκαίως  αὐτῷ πείθεται.
urn:cts:greekLit:tlg4083.tlg001.hc:13.517|Φησὶ γὰρ ὁ ποιητὴς ὣς φάτο Πουλυδάμας, ἅδε δ'  Ἕκτορι μῦθος ἀπήμων. Καὶ διδάσκει ἐντεῦθεν, ὡς δεῖ τοὺς ἐχέφρονας  ἑαυτοὺς ἐνδιδόναι τοῖς καιροῖς. οὕτω καὶ Ἀγαμέμνων ἐν τῇ πρὸ τούτων  Ἐπιπωλήσει μεμψάμενος καὶ ἐπιπλήξας Ὀδυσσεῖ καὶ Διομήδει ὕστερον  ὀνειδιζόντων ἠνέσχετο αὐτῶν.
urn:cts:greekLit:tlg4083.tlg001.hc:13.518|Ἰστέον δὲ ὅτι ἐν τῷ ἄλλῳ μὲν γὰρ  ἔδωκε θεὸς πολεμήϊα ἔργα προσγράφει κατὰ τοὺς παλαιοὺς ὁ Μαλλώτης  Ζηνόδοτος καὶ τοῦτον τὸν στίχον ἄλλῳ δ’ ὀρχηστύν, ἑτέρῳ κίθαριν καὶ ἀοιδήν.  Δῆλον δ’ ὡς ἀχρειοῖ τὸ ἔπος τοῦτο τὴν Ὁμηρικὴν ἔννοιαν, ἧς ὁ σκοπὸς εἷς  καὶ μόνος ἀνδρίαν συγκρῖναι φρονήσει, μᾶλλον δὲ τὸν ἀνδρεῖον Ἕκτορα τῷ  σοφῷ Πολυδάμαντι. διὸ καὶ ὁ λόγος τρόπον τινὰ οὕτω προάγεται: ἄλλῳ μὲν  δέδοται πολέμου ἔργα, οἷον σοὶ τῷ Ἕκτορι, ἄλλῳ δὲ νοῦς ἐσθλός, ὡς νῦν ἐμοὶ            τῷ Πολυδάμαντι. ἐκ περισσοῦ γοῦν ὁ ῥηθεὶς στίχος παρεντέθειται ὡς ἂν μερικαῖς ἐννοίαις ἐπιχειρηματικώτερον πυκνωθῇ ὁ τόπος οἷα ἐλλιπής. Δῆλον δ'  ὅτι οὐκ ἐνταῦθα μόνον, ἀλλὰ καὶ ἀλλαχοῦ τῆς Ὁμηρικῆς ποιήσεως παρενθέσεις  εὕρηνται στίχων, ὡς οἱ παλαιοὶ σημειοῦνται. ἐν ἄλλοις δὲ ἀνάπαλιν ἐξωθοῦνται  ἀθετούμενοι, ὡς καὶ αὐτὸ παραδέδοται, οὗ ἕνεκα ὁ γραφικὸς ὀβελὸς ἐξεύρηται.  Ταῦτα δὲ οὐκ ἐπὶ μόνου γίνεται Ὁμήρου, ἀλλὰ καὶ ἐπὶ ἑτέρων. παρὰ Σοφοκλεῖ  γοῦν, ἵνα τὸ Ζηνοδότειον ὑποδειχθῇ, προστίθεται στίχος ἐν τῷ τὰς γὰρ ἡδονὰς  ὅταν προδῶσιν ἀνδρὸς οὐ τίθημ’ ἐγώ. πλούτει τε γὰρ κατ’ οἶκον, εἰ βούλει,  μέγα καὶ τὰ ἑξῆς. ἐν τούτοις γὰρ μετὰ τὸ οὐ τίθημ’ ἐγώ ἔχουσι τὰ ἀκριβῆ  ἀντίγραφα τὸ ζῆν τοῦτον, ἀλλ’ ἔμψυχον ἡγοῦμαι νεκρόν, ἵνα λέγῃ ὁ Τραγικὸς  ὅτι, ὅταν πρόδοτος γένηταί τινι ἡ ἡδονή, οὐ τίθημι ἐγὼ ζῆν ἔτι τὸν ἄνδρα τοῦτον,  ἀλλὰ ψεύδεσθαι τὴν ζωήν, οὐ σκιὰν ἀί̈σσοντα οὐδὲ ἀέρος κίνυγμα ἢ τοιοῦτόν  τι, ἀλλ', εἰ καὶ σκληρὸν εἰπεῖν, νεκροζῶντα. ὃ δὴ ἀστειότερον τοῦ ἡμίζῳον καὶ  τῶν ἄλλων ὅσα τοιαῦτα. ἔστι δὲ ἡ ῥηθεῖσα προσθήκη ἀναγκαιοτέρα πάνυ τῆς  τοῦ Ζηνοδότου ὡς βελτιοῦσα διάνοιαν. Ἔτι ἰστέον καὶ ὡς οὐ μόνον οἰκεῖον  ἔθος ποιεῖ Ὅμηρος μνησθεὶς πάλιν Ἀχιλλέως, καθὰ μετ’ ὀλίγα καὶ τῆς Ἑλένης  — φιλεῖ γὰρ μεμνῆσθαι καὶ αὐτῆς, εἰ καὶ μὴ καθάπερ τοῦ Ἀχιλλέωσ — , ἀλλὰ            καὶ προαναφωνεῖ, ὡς μετ’ οὐ πολὺ τὸν Ἀχιλλέα εἰς μάχην ἐξεγερεῖ, οὗ  μνήμην εἰωθὼς Ὅμηρος παρενσπείρειν τῇ Ἰλιάδι κατά τινα ποσὰ διαστήματα  ἐντεῦθεν καὶ ἐπὶ τὰ ἑξῆς φιλοτιμήσεται μάλιστα συχνότερον μεμνῆσθαι αὐτοῦ.  Ἔτι σημείωσαι καὶ ὅτι πλάττει ὁ ποιητὴς τὸν Πολυδάμαντα συμβουλεύσαντα  κληθῆναι πάντας τοὺς τῶν Τρώων ἀρίστους, ἵνα συναχθέντων εἰς μάχην ταχὺ  οὕτω γένηται τὸ μέγα ἔργον, ἡ ἑτεραλκὴς νίκη κατὰ τῶν Ἀχαιῶν, μεθ’ ἣν  ἀναστήσεται τοῦ μηνίειν ὁ Ἀχιλλεύς.
urn:cts:greekLit:tlg4083.tlg001.hc:13.519|Πολυδάμας δὲ φερωνύμως  ἢ κατ’ ἐνέργειαν ὁ πολλοὺς δαμάζων ἐν τῷ νικᾶν. Ὁποίου δὴ λόγου καὶ ὁ πρὸ  τούτων Χερσιδάμας καὶ ὁ Ἰφιδάμας, ἤδη δέ πως καὶ ὁ Ἀμφιδάμας, ἐν ᾧ  ἀμφιδεξιότητος ἔμφασις, οὐχ’ ἥκιστα δὲ σὺν ἄλλοις καὶ ὁ Ἀστυδάμας, οὗ  παροιμία ἐξώρμηται τὸ σαυτὸν ἐπαινεῖς ὥσπερ Ἀστυδάμας, ἔτι δὲ καὶ ὁ  Λαοδάμας. ἢ ὁ πολλὰ δαμασθείς, ὅ ἐστι πολλοῖς πράγμασιν ἐντριβής, οὗ καθ'  ἑτεροίαν ἔννοιαν ὁ Ἀδάμας, καὶ οὐ μόνον ὁ καὶ μετ’ ὀλίγα Ὁμηρικός, τὸ  κύριον, ἀλλὰ καὶ ὁ παρὰ τοῖς ὕστερον ὁμώνυμος αὐτῷ λίθος, ἑτεροιούμενοι  αὐτοὶ τοῦ ἀδμὴς βοῦς καὶ τῶν τοιούτων, ὑφ’ ὧν ἀλλοία τις ἔννοια δηλοῦται.
urn:cts:greekLit:tlg4083.tlg001.hc:13.520|Τὸ δὲ ἀμήχανος τί δηλοῖ, ἀλλαχοῦ ἐρρέθη. Τὸ δὲ παραρρητοῖσιν  ἢ κατὰ γένος ἀρσενικὸν νοητέον, ἵνα λέγῃ ὡς οὐ θέλεις πείθεσθαι. τοῖς παραινοῦσιν, ἢ κατὰ οὐδέτερον ἀντὶ τοῦ οὐ πείθῃ παραμυθήμασι, παραιφάσεσιν, ὃ καὶ  κάλλιον. ἀλλαχοῦ γὰρ παραρρητοὺς οὐ τοὺς παραινοῦντας εἶπεν ἀλλὰ τοὺς  παραινουμένους.
urn:cts:greekLit:tlg4083.tlg001.hc:13.521|Τὸ δὲ πολεμήϊα ἔργα πλεονασμὸν ἀναντίρρητον  ἔχει τοῦ η , καὶ οὐκ ἔστιν εἰπεῖν ὡς διάλυσις ἐνταῦθα διφθόγγου γέγονε, καθὰ  ἐν τῷ ἀρήϊα καὶ τοῖς τοιούτοις. ὥστε καὶ ἐν τῷ ξυνήϊα κείμενα πολλά δυνατὸν  τοιοῦτον εἶναι πλεονασμόν, καὶ οὐκ ἐξ ἀνάγκης ἐκ τοῦ ξυνόν ξύνειον διαλέλυται.  τοιοῦτον δὲ καὶ τὸ ξεινήϊον, ὅ ἐστι ξένιον.
urn:cts:greekLit:tlg4083.tlg001.hc:13.522|Τὸ δὲ μὴ δύνασθαι αὐτόν  τινα πάντα ἑλέσθαι παρεφράσθη μὲν ἐκ τοῦ ἑκὼν δ’ οὐκ ἄν τις ἕλοιτο,  ἔμπαλιν ἔχον πρὸς τὸ εἰ δέ κε μὴ δώωσιν, ἐγὼ δέ κεν αὐτὸς ἕλωμαι. εἴη  δὲ ἂν ἶσον τῷ μὴ εἶναι πάντα τοῖς βροτοῖς αὐτάγρετα, ὅπερ ἀλλαχοῦ λέγει ὁ           ποιητής.
urn:cts:greekLit:tlg4083.tlg001.hc:13.523|Ὀρχηστὺν δὲ λέγοι ἂν τὴν ἐπαινουμένην, ὁποία καὶ ἡ τῶν  Περσῶν, περὶ ὧν ἱστορεῖται ὅτι Πέρσαι ὥσπερ ἱππεύειν, οὕτω καὶ ὀρχεῖσθαι  ἐμάνθανον, νομίζοντες ἐντεῦθεν ἐμμελῆ τινὰ λαμβάνειν γυμνασίαν τῆς τοῦ  σώματος ῥώμης. Λέγονται δὲ καὶ παρὰ βασιλεῖ Ἀντιόχῳ τῷ ἐπικληθέντι  Μεγάλῳ ἐν τῷ δείπνῳ πρὸς ὅπλα ὀρχεῖσθαι οὐ μόνον οἱ βασιλέως φίλοι, ἀλλὰ  καὶ αὐτὸς ὁ βασιλεύς. καὶ Πολυσπέρχων δέ, φασίν, οὐδενὸς Μακεδόνων  δεύτερος οὔτε τὴν στρατηγίαν οὔτε τὴν ἀξίωσιν ὠρχεῖτο, καίτοι πρεσβύτερος  ὤν. Ἦν δὲ πολεμικὴ ὄρχησις καὶ ἡ πυρρίχη, ἣν ἔνοπλοι παῖδες ὠρχοῦντο,  κληθεῖσα ἀπὸ Πυρρίχου, ἀνδρὸς Λάκωνος, καὶ παραμείνασα μέχρι πολλοῦ ἐν  Λακεδαίμονι, καλουμένη καὶ χειρονομία. Ὅτι δὲ καὶ ἀγεννεῖς ὀρχήσεις ἦσαν,  ὁποία καὶ ἡ τῶν κωμικῶν, ἀλλαχοῦ δηλοῦται. Κίθαριν δὲ τὴν κιθαρῳδικὴν  ἐπιστήμην, ὥς που καὶ τόξον τὴν τοῦ τοξεύειν τέχνην. διὸ καὶ ἐπῆκται διὰ  σαφήνειαν τὸ καὶ ἀοιδήν. τοῦτο δὲ καὶ ἄλλως ἀκριβῶς ἐπῆκται διὰ τὸ μὴ  πάντα τὸν ἔχοντα κίθαριν ἔχειν καὶ ἀοιδήν.
urn:cts:greekLit:tlg4083.tlg001.hc:13.524|Τὸ δὲ τιθεῖ, ὅ ἐστι  τίθησι, νόον ἀρχή ἐστι τοῦ λέγειν συνθέτως νουθετεῖν. εἰ δὲ καὶ βαρυτόνως  τίθει γράφεται, σημαίνει μὲν τὸ αὐτό, εἴληπται δὲ χρόνος ἀντὶ χρόνου, ἀντὶ  ἐνεστῶτος δηλαδὴ παρατατικός. Τὸ δὲ ἐν στήθεσσι τίθεσθαι νόον ἐμφαντικόν  ἐστι τοῦ ἐν καρδίᾳ εἶναι τὸ λογιστικόν. Καλλοποιὸν δὲ σχῆμα τὸ ἄλλῳ  τρὶς κείμενον ἐν ἀρχῇ στίχων ἐπαναφορικῶς, ὧν ἐν μέσῳ κεῖται καὶ τὸ ἑτέρῳ  οὐκ Ἀττικῶς, ἀλλ’ ὡς ἁπλῶς ἰσοδυναμοῦν τῷ ἄλλῳ.
urn:cts:greekLit:tlg4083.tlg001.hc:13.525|Τὸ δὲ νόον  ἐσθλόν πρὸς διαστολὴν τοῦ μὴ τοιούτου νόου εἴρηται. Τὸ δὲ τοῦ δέ τε πολλοὶ  ἐπαυρίσκονται παρόμοιόν ἐστι τῷ πάντες ἐπαύρωνται βασιλῆος. παράγωγον  δὲ τοῦ ἐπαυρεῖν τὸ ἐπαυρίσκειν κατὰ τὸ ῥυί̈σκω καὶ ὅσα τοιαῦτα.
urn:cts:greekLit:tlg4083.tlg001.hc:13.526|Τὸ δὲ ἀνέγνω Ἴωνες μὲν καὶ ἐπὶ πειθοῦς τιθέασιν, ὡς δηλοῖ καὶ Ἡρόδοτος  ἐν τῷ ἀναγιγνώσκεις βασιλέα στρατεύεσθαι, ἤτοι ἀναπείθεις, Ὅμηρος δὲ  νῦν ἀντὶ τοῦ ἔγνω, ᾔσθετο, ἐπαυρίσκων δηλαδὴ τοῦ καλοῦ. Καὶ ἑτέρως δέ,  τὸ ἀνέγνω ἀντὶ τοῦ γνῶσιν ἔσχε καὶ σοφίαν καὶ νόησιν, ἵνα εἴη ῥηθὲν ἀστείως  πρὸς σύγκρισιν ἀνδρίας, ὡς αὐτῆς μὲν τὸ σεμνὸν ἐχούσης ἄλλως ἐν τῷ σῴζειν  ἑτέρουσ — πρακτικὴ γάρ ἐστιν ἀρετή — , τῆς δὲ νοήσεως, κἂν μή τινας ἔχῃ  σῴζειν, ὅμως καὶ οὕτως αὐτάρκως ἐχούσης διὰ τὸ αὐτῆς γνωστικόν. δοκεῖ  δὲ καὶ μυκτῆρά τινα ἔχειν οὕτως ἡ ἔννοια, μονονουχὶ λέγοντος τοῦ Πολυδάμαντος ὡς, κἂν μὴ πεισθείη ὁ Ἕκτωρ ἐπὶ σωτηρίᾳ τῶν Τρώων, ἀλλ’ αὐτὸς  οὐδὲν ἧττον σοφός ἐστι βουλευτὴς καὶ γνωστικός, νοῦν ἔχων ἐσθλόν, οὗ ἐστερῆσθαι νῦν ὁ Ἕκτωρ δοκεῖ. Ἔτι καὶ ἄλλως, τὸ μάλιστα αὐτὸς ἀνέγνω οὐ  μόνον ἀντὶ τοῦ μάλιστα ἔγνω αὐτὸς τὴν σωτηρίαν ὡς ἑαυτὸν πρὸ τῶν ἄλλων  σῴζων, ἀλλὰ καὶ ἀντὶ τοῦ τῆς πρώτης ἐστὶ τάξεως τῶν ἀγαθῶν ἀνδρῶν, ὡς  αὐτὸς μόνος ἄνωθεν γνοὺς τὸ ποιητέον καὶ τοῖς ἄλλοις εὖ εἰπών, εἴπερ ἐκεῖνος  πανάριστος, ὃς αὑτῷ πάντα νοήσει.
urn:cts:greekLit:tlg4083.tlg001.hc:13.527|Ὅρα δὲ καὶ ὅτι στέφανον  μὲν ἐνταῦθα ἔφη ὁ ποιητὴς ὡς ἐπὶ κύκλου, ἀγωνιστικὸν δὲ οὐκ οἶδε στέφανον  ἢ συμποτικόν, ὡς καὶ ἀλλαχοῦ δηλοῦται. Τὸ δὲ στέφανος δέδῃεν ἦν ἂν  κακόζηλον, εἰ μὴ τὸ πολέμου προσέκειτο. στέφανος μὲν γὰρ ἁπλῶς οὐκ ἐκκαίεται, ὁ δὲ τῆς καυστειρᾶς δηί̈δος εἰκότως ἂν οὕτω πάσχειν λέγοιτο.
urn:cts:greekLit:tlg4083.tlg001.hc:13.528|Σημείωσαι δὲ καὶ ὅτι ἀπὸ τοῦ γάρ, ὡς εἴρηται, ἀρξάμενος ἐν τῷ πάντῃ γὰρ  στέφανος πολέμοιο ἀποδίδωσι τὴν ἔννοιαν ἐν τῷ ἀλλ’ ἀναχασσάμενος κάλει  ἐνθάδε πάντας ἀρίστους, οἱονεὶ εἰπὼν ὡς, ἐπειδὴ πάντῃ σε ἡ μάχη κυκλοῖ,  ἀλλ’ ἀναποδίσας ποίησον τόδε τι. καὶ ἔχει διχῶς ἐνταῦθα τὸ καινὸν ἡ φράσις,  ὅτι τε ἤρξατο ἀπὸ τοῦ γαρ κατὰ σχῆμα περιβολῆς, καὶ ὅτι ἡ ἀπόδοσις ἔχει τὸν ἀλλα σύνδεσμον περιττόν. σύνηθες δὲ Ὁμήρῳ οὕτω καὶ ἐν Ὀδυσσείᾳ ποιεῖν.
urn:cts:greekLit:tlg4083.tlg001.hc:13.529|Τὸ δὲ Τρῶες μεγάθυμοι, ἐπιστατικῶς εἴρηται διὰ τὸ τοιούτους  εἶναι πάντας, οἳ παυρότεροι πλεόνεσσι γενναίως μάχονται.
urn:cts:greekLit:tlg4083.tlg001.hc:13.530|Τὸ δὲ  σὺν τεύχεσι ῥᾷον εἶναι δηλοῖ ἀναμαχήσασθαι τοὺς Τρῶας ἐνόπλους ἑστῶτας  καὶ ἑτοίμους πολεμεῖν.
urn:cts:greekLit:tlg4083.tlg001.hc:13.531|Τὸ δὲ κάλει ἐνθάδε πάντας ἕως τοῦ  ἐπιφρασσαίμεθα βουλήν χρήσιμον εἰς ἀγυρμὸν συγκλήτου.
urn:cts:greekLit:tlg4083.tlg001.hc:13.532|Σημείωσαι δὲ καὶ ὅτι τὸ ἐν νήεσσι πέσωμεν, εἰ θέλει θεὸς δοῦναι κράτος  ἀριδήλως ἐνταῦθα κεῖται ἀντὶ τοῦ ἐμπέσωμεν, ὅ ἐστι βιαίως ἐπεισπέσωμεν,  ἐπελευσόμεθα. Μήποτε δὲ καὶ εἰς φήμην τοῦτο ἀπαίσιον παρέρριπται, ὡς ἐν  χρησμοῦ λοξότητι καθ’ Ὁμηρικὴν δεξιότητα, ὡς τοῦ Πολυδάμαντος μὲν ἐπ'  ἀγαθῷ εἰπόντος, τῆς δὲ τύχης ἄλλως ἀποβησομένης, ὡς πολλῶν Τρώων ἐκεῖ  πεσουμένων μετ’ ὀλίγα ὑπ’ Ἀχαιῶν. Οὕτω καὶ στρατηγός τις διὰ γεφύρας  εἰς πολεμίαν γῆν ἐμβαλὼν καὶ ἐπιτάξας καταλῦσαι γέφυραν, ἵνα μή τις ἀποστραφῇ, ἐλάλησε μὲν εἰς καλόν, ἵνα μή τινες τῶν περὶ αὐτὸν δειλανδρήσαντες  ἀναχωρήσωσι, τὸ δ’ ἄλλως ἀπέβη. πάντων γὰρ ἡττηθέντων οὐδεὶς ἐπανεστράφη.  Καὶ ἔχει πάνυ πολλὴν ῥοπὴν εἰς τοιαύτην ἔννοιαν ὁ σχηματισμὸς τῆς ῥηθείσης  φράσεως καὶ κατὰ τὸ αἴ κ’ ἐθέλῃσι θεὸς δόμεναι κράτος καὶ ἑξῆς. ἔνθα  φανερῶς καὶ ἑτέρα κειμένη κρυπτὴ διπλόη ἀμφίβολον ποιεῖ, τίσι θεὸς δώσει  κράτος, εἴτε Τρωσὶν εἴτε Ἀχαιοῖς, ὥσπερ ὕστερον καὶ παρὰ Κροίσῳ ἦν ἄδηλον  τὸ καταλῦσαι μεγάλην ἀρχήν, εἴτε τὴν Περσικὴν εἴτε τὴν τῶν Λυδῶν.
urn:cts:greekLit:tlg4083.tlg001.hc:13.533|Τὸ δὲ ἀποστήσωνται τὸ χθιζὸν χρέος τινὲς μὲν γράφουσιν ἀποτίσωνται. οὐκ  ἀρέσκονται δὲ οἱ σοφοί, ἀλλὰ θέλουσιν εἶναι ἀποστήσωνται ἀντὶ τοῦ ἀποσταθμήσωσιν, ἤγουν σταθμῷ ἀποδώσουσιν ἢ λήψονται, καὶ ὅπερ ἡμεῖς χθὲς  νικῶντες ἐλάβομεν, αὐτοὶ σήμερον εἰσπράξωνται. Γίνεται δὲ ἡ λέξις παρὰ τὸ  ἱστᾶν, τὸ ἐπὶ τοῦ ζυγοῦ λεγόμενον, ἐξ οὗ καὶ στατὴρ τὸ νόμισμα, καὶ μεταστῆσαι τὸ ἐν ἀλλαγῇ μετασταθμῆσαι. Ἰστέον δὲ ὡς ῥητορικὴ ἀλληγορία τὸ  ῥηθέν ἐστιν. λέγει μὲν γὰρ ὡς περὶ σταθμιζομένου χρέους, αἰνίττεται δὲ ἀντισήκωσιν πράξεως.
urn:cts:greekLit:tlg4083.tlg001.hc:13.534|Τὸ δὲ πρωτότυπον χρέος, ἐξ οὗ τὸ χρεῖος, ὅτι  καὶ ἐκτείνεται καὶ συστέλλεται, δηλοῖ ὁ οὕτω γράψας ἐν ῥητορικῷ Λεξικῷ:            χρέως Ἀττικοὶ καὶ Ἴωνες, ὡς Πλάτων καὶ Δημοσθένης, διὰ τοῦ ω δηλαδὴ  μεγάλου. λέγουσι δέ, φησί, καὶ χρέος, ἐν συστολῇ δηλονότι. καὶ τοῦτο μέν,  φησί, διαφέρουσαν ἔχει γενικήν, τοῦ χρέους γάρ, τὸ δὲ χρέως τὴν αὐτήν. τὰ  σύνθετα δὲ μᾶλλον διὰ τοῦ ω : ὑπέρχρεως, ἀξιόχρεως. Ἐν δὲ τῷ ἀνὴρ ἆτος,  ὅ ἐστιν ἀκόρεστος, πολέμοιο ὅρα, ὡς ὤκνησεν ὁ Πολυδάμας εἰπεῖν τὸ τοῦ  Ἀχιλλέως ὄνομα πρός τε θεραπείαν Ἕκτορος καὶ ὅτι μισεῖ καὶ αὐτὸς τὸν  ἥρωα ὡς δεινὸν πολέμιον, ἵνα κατὰ τὸ εἴθε ἀπ’ οὔατος ἐμοὶ γένοιτο, ἤγουν  μὴ ἀκουσθείη τόδε τι, οὕτω δοκοίη διανοεῖσθαι ὁ Πολυδάμας τὸ ἀπὸ στόματος  ἐμοὶ ὁ Ἀχιλλεὺς γένοιτο, ἤγουν εἴθε μηδὲ λαλοῖτο.
urn:cts:greekLit:tlg4083.tlg001.hc:13.535|Τοῦ δὲ ἄδεν,  ἤγουν ἤρεσε, συστέλλεται μὲν ἡ παραλήγουσα, τὸ δὲ αὐτῆς πνεῦμα οὐ πάνυ  δῆλον. δύναται γὰρ καὶ δασύνεσθαι ἀπὸ τοῦ ἥδω, ἵνα δηλοῖ τὸ ἡδὺς ἔδοξε,  καὶ ψιλοῦσθαι δὲ ὡς ἀπὸ τοῦ ἀδεῖν, ὅ ἐστιν ἀρέσκειν. ἀμφοτέρως δὲ τὸ τοιοῦτον  ῥῆμα δεύτερός ἐστιν ἐνεργητικὸς ἀόριστος.
urn:cts:greekLit:tlg4083.tlg001.hc:13.536|Ὅτι βοηθοῦ σπουδαίου  λόγος πρὸς συστράτηγον τὰ τοῦ Ἕκτορος πρὸς τὸν Πολυδάμαντα, ἤγουν  τὸ σὺ μὲν αὐτοῦ ἐρύκακε πάντας ἀρίστους, αὐτὰρ ἐγὼ κεῖσε εἶμι καὶ ἀντιόω  πολέμοιο, αἶψα δ’ ἐλεύσομαι αὖτις, ἐπὴν εὖ τοῖς ἐπιτείλω, ἤγουν ἐπιτάξω,  ἐντείλωμαι, ὃ δὴ καὶ ἀλλαχοῦ κεῖται. Ὡς δὲ καὶ παθητικῶς τὸ τοιοῦτον   ῥῆμα λέγεται, δῆλον καὶ ἐκ τοῦ ἐπετείλατο Παλλὰς Ἀθήνη.
urn:cts:greekLit:tlg4083.tlg001.hc:13.537|Ὅτι εἰπὼν ὁ ποιητής, ὡς ὁ Ἕκτωρ ὡρμήθη ὄρεϊ νιφόεντι ἐοικώς, κεκληγώς,  ἐπάγει διὰ δὲ Τρώων πέτετο καὶ ἐπικούρων, δύο μίξας παραβολὰς οὕτω  γοργῶς. Καὶ ὅρα ὡς ἐκ βαρυτάτου σώματος καὶ ἀκινήτου, τοῦ ὄρους δηλαδή,  εἰς πτηνὸν μετεωρίζει τὸν Ἕκτορα διὰ τοῦ πέτετο, ἐκεῖνο μὲν διὰ τὸ μέγεθος τοῦ ἥρωος καὶ τὸ ὑπερφαίνεσθαι τῶν λοιπῶν, τοῦτο δὲ διὰ τὸ ταχὺν εἰς  μάχην εἶναι καὶ κοῦφον ὁπλίτην. ὅτε δέ γε ὄρει τὸν Ἕκτορα εἰκάσας οὐκ ἐπήγαγε τὸ πέτεσθαι, οὐ πάνυ σεμνὸς ἦν ὁ λόγος, ἀλλὰ νωθρείαν τινὰ ὑπέφαινε τοῦ  ἀνδρός, καθὰ καὶ Ἕκτωρ ἐν τοῖς ἑξῆς βουγάϊον τὸν Αἴαντα εἰπὼν ἀργίαν ὀνειδίζει καὶ βραδυκινησίαν τῷ ἥρωϊ. Ὅρα δὲ καὶ ἄλλως τὴν τέχνην τοῦ ῥήτορος.  οὐ γὰρ ἀμέσως ἐκ τοῦ ὄρους καταβὰς ἢ μεταβὰς πτεροῖ τὸν Ἕκτορα, ἀλλὰ  διὰ μέσου τοῦ κεκληγώς, ὁ ἐπὶ ὀρνέων κυριολεκτεῖται, ἀφ’ οὗ λαβὼν  ἀφορμὴν ἐπήγαγε τὸ ἐπέτετο.
urn:cts:greekLit:tlg4083.tlg001.hc:13.538|Ὅτι εἰ καὶ οἴδασιν αἱ ἱστορίαι           Ἀγαπήνορά τινα ἥρωα, ἀλλ’ ἐνταῦθα ἐπίθετόν ἐστι Πολυδάμαντος. Κεῖται  δ’ ἐν τούτοις καὶ τὸ ἀνώλεθρος διὰ τοῦ ο μικροῦ κοινότερον, οὐ μὴν Ἀττικῶς.
urn:cts:greekLit:tlg4083.tlg001.hc:13.539|Φησὶ γὰρ τοὺς δ’ εὗρεν οὐ πάμπαν ἀπήμονας οὐδ’ ἀνολέθρους.
urn:cts:greekLit:tlg4083.tlg001.hc:13.540|Λέγει δὲ ὁ ποιητὴς καὶ τὸ ἔκειντο ψυχὰς ὀλέσαντες, ὡς οἷά τι  κτῆμα, ὅ ἐστι θανόντες. ἀφ’ οὗ λαβὼν Εὐριπίδης ἔφη τὸ Ἕκτορός τ’ ἀπόλλυται  ψυχή.
urn:cts:greekLit:tlg4083.tlg001.hc:13.541|Ἐμφαίνει δὲ καὶ διαφορὰν συνήθη τοῦ βάλλειν καὶ οὐτάζειν  εἰπὼν ἐν τείχει ἔσαν βεβλημένοι οὐτάμενοί τε.
urn:cts:greekLit:tlg4083.tlg001.hc:13.542|Φησὶ δὲ καὶ τὴν  μάχην δακρυόεσσαν μυθικώτερον κατὰ σῶμα, ὡς τοιαύτην καὶ πλαττομένην  τῷ μύθῳ καὶ ζωγραφουμένην οἷα μὴ ἱλαράν, ἄλλως μέντοι ὡς δακρυοποιόν.
urn:cts:greekLit:tlg4083.tlg001.hc:13.543|Μέμνηται δὲ καὶ τῆς Ἑλένης, εἰπὼν δῖον Ἀλέξανδρον, Ἑλένης  πόσιν ἠϋκόμοιο. ἔνθα λέγουσι μὲν οἱ παλαιοὶ καὶ ἄλλα, προστιθέασι δὲ καὶ  ὡς ὅμοιόν τί φησιν ὁ ποιητής, ὡς εἴπερ εἶπεν ὅτι ἤθελεν ἀνὴρ εἶναι αὐτῆς.  Σημειοῦνται δὲ καὶ ὡς οὐδέποτε τὸν Μενέλαον πόσιν αὐτῆς ὁ Ὅμηρος ἐκάλεσε.
urn:cts:greekLit:tlg4083.tlg001.hc:13.544|Λέγει δὲ καὶ στρατηγικὸν ἔπαινον Ἀλεξάνδρου τὸ θαρσύνοντα  ἑτάρους καὶ ἐποτρύνοντα μάχεσθαι.
urn:cts:greekLit:tlg4083.tlg001.hc:13.545|Ὅτι καὶ νῦν ὁ Ἕκτωρ τὸν  Πάριν μεμφόμενος προσέφη αἰσχροῖς ἐπέεσσιν, εἰπὼν ὡς ἐν τῇ γʹ ῥαψῳδίᾳ  Δύσπαρι, εἶδος ἄριστε γυναιμανὲς ἠπεροπευτά.
urn:cts:greekLit:tlg4083.tlg001.hc:13.546|Εἶτα ἐρωτήσας,  ποῦ Δηί̈φοβος καὶ Ἕλενος καὶ Ἀσιάδης Ἀδάμας καὶ Ἄσιος, Ὑρτάκου  υἱός, ποῦ δὲ Ὀθρυονεύς, ἐπάγει ἃ καὶ ἀλλαχοῦ κεῖνται νῦν ὤλετο πᾶσα κατ'  ἄκρης Ἴλιος αἰπεινή, νῦν τοι σῶς αἰπὺς ὄλεθρος ἤτοι τέλειος, ἀνελλιπής.  Καὶ ὅρα οἷα λαλεῖ ὁ θυμός. πρῶτα μὲν γὰρ οὐκ ἤδη κἂν οἱ πέντε κεῖνται, ὤλετο  ἡ Τροία, εἶτα καὶ μεμπτέος ὁ Ἕκτωρ ἐστίν, ὃς ἀναγκάσας διαβῆναι τὸ  τεῖχος γέγονεν αὐτοῖς ἀπωλείας αἴτιος, εἰ καὶ νῦν ἑτέρῳ τὴν αἰτίαν προσάπτει,  ὃ δυσκολαινόντων ἴδιον. καὶ μὴν εὗρε τὸν Πάριν θαρσύνοντα ἑτάρους, ὡς  ἐρρέθη, καὶ εἰς μάχην ὀτρύνοντα.
urn:cts:greekLit:tlg4083.tlg001.hc:13.547|Διὸ καὶ ἐξελέγχει αὐτὸν ἐκεῖνος  λέγων ἐπεί σοι θυμὸς ἀναίτιον αἰτιάασθαι καὶ τὰ ἑξῆς. ἔνθα σημείωσαι ὅτι  οὐδὲ τὸ τοῦ Ἀχιλλέως ἦθος ἀνόμοιον πρὸς Ἕκτορα, εἴγε καὶ αὐτὸς τάχα κεν  ἀναίτιον αἰτιόῳτο, ὡς προέγνωσται.
urn:cts:greekLit:tlg4083.tlg001.hc:13.548|Ἰστέον δὲ ὅτι τε τὸ προσέφη  οὐδὲ ἐνταῦθα ἔχει παρακείμενον ὄνομα, καὶ μὴν πρὸ βραχέων ἔφη συνήθως  καί μιν φωνήσας ἔπεα προσηύδα, καὶ ἔτι πρὸ αὐτοῦ ἐν τῷ θρασὺν Ἕκτορα            εἶπε παραστάς. ἔνθα οὐ συνήθως τῇ φράσει τῇ ὕστερον συντέτακται τὸ Ἕκτορα,  οὔτε πρὸς τὸ εἶπεν οὔτε πρὸς τὸ παραστάς. οἱ γὰρ μεθ’ Ὅμηρον ἐν τούτοις  δοτικὴν οἴδασι σύνταξιν.
urn:cts:greekLit:tlg4083.tlg001.hc:13.549|Καὶ ὅτι τὸ εἶδος ἄριστε δεῖ κἀνταῦθα  συνάπτειν πρὸς τὸ γυναιμανὲς ἠπεροπευτά καὶ ὑφὲν ἀναγινώσκειν, ἵνα  λέγῃ: ὦ καλὲ ἐπὶ μοιχείᾳ καὶ ἀπάτῃ γυναικῶν. οὐ γὰρ αὐτὸ τὸ κάλλος ψεκτὸν  καθ’ αὑτό. ἐρεῖ γοῦν Ἀχιλλεὺς οὐχ’ ὁράᾳς οἷος κἀγὼ καλός τε μέγας τε.
urn:cts:greekLit:tlg4083.tlg001.hc:13.550|Τὸ δὲ Ὕρτακος πρὸ δύο συλλαβῶν ἔχει τὸν τόνον κανονικῶς. Τὰ  γὰρ εἰς κοσ τρισύλλαβα τὴν πρώτην συλλαβὴν ἔχοντα λήγουσαν εἰς ἀμετάβολον  προπαροξύνονται: Λάμψακος, Ὕρτακος, Ῥύνδακος, οἷον Ῥύνδακον ἀμφὶ  βαθύσχοινον. οὕτω ἐν τοῖς Ἀπίωνος καὶ Ἡροδώρου. Καὶ σκοπητέον, εἰ καλῶς  ποιοῦσιν οἱ παρὰ Λυκόφρονι τὸ Ῥύνδακος ὀξύνοντες, οὗ ποταμοῦ ὄντος φυλάττεται μέχρι καὶ νῦν τὸ ὄνομα.
urn:cts:greekLit:tlg4083.tlg001.hc:13.551|Ἐν δὲ τῷ κατ’ ἄκρης λείπειν τινές φασι  τὸ πόλεως, ἵνα λέγῃ κατ’ ἄκρης πόλεως, ὡς καὶ ἐν Ὀδυσσείᾳ κῦμα τὸν  Ὀδυσσέα ἤλασε κατ’ ἄκρης, δηλαδὴ κεφαλῆς. Ἕτεροι δὲ ἀκούσαντές που  Ὁμήρου εἰπόντος κρῆθεν ἀντὶ τοῦ κάρηθεν καὶ ἐκ κεφαλῆς, νοοῦσι καὶ ἐνταῦθα  μονοσυλλάβως τὸ κρής, οἱονεὶ κατὰ κάρης, ὡς ἐκεῖθεν συγκοπέν, ἤγουν κατὰ  κεφαλῆς. κεφαλὴ δὲ πόλεως ἡ ἀκρόπολις. τοῦτο δὲ οἱ ὕστερον κατάκρας φασίν,  οἷον: ἑάλω κατάκρας.
urn:cts:greekLit:tlg4083.tlg001.hc:13.552|Ἐν δὲ τῷ Ἴλιος αἰπεινή, καὶ αἰπὺς ὄλεθρος  ἔστι τι παρηχητικόν. τοιοῦτον γὰρ τὸ αἰπεινή καὶ τὸ αἰπύς. ἔχει δέ τι καὶ ἀστεῖον  ἡ ἔννοια αἰνιττομένου οἷον Ἕκτορος, ὡς φερωνύμως ἡ ἠνεμόεσσα Τροία ἔχει  τὸ αἰπὺ διὰ τὸν μέλλοντα αἰπὺν ὄλεθρον. Δῆλον δὲ ὅτι τὸ νῦν ὤλετο πᾶσα  κατ’ ἄκρης πόλις, νῦν τοι σῶς αἰπὺς ὄλεθρος εἰς κινδυνώδη πολιορκίαν παρῳδηθήσεται.
urn:cts:greekLit:tlg4083.tlg001.hc:13.553|Τὸ δὲ ποῦ τοι Δηί̈φοβος, ποῦ δέ τοι Ὀθρυονεύς,  καὶ τὸ νῦν ὤλετο Ἴλιος, νῦν σῶς ὄλεθρος κάλλους εἰσὶ κατ’ ἐπαναφορὰν  σχήματα, ἐπίτηδες τοῦ ποιητοῦ τὸ σκυθρωπὸν τοῦ χωρίου παραμυθησαμένου  σχήμασιν ἱλαροῖς.
urn:cts:greekLit:tlg4083.tlg001.hc:13.554|Τὸ δὲ σῶς εὕρηται, φασί, καὶ θηλυκῶς, Ἀριστοφάνης οὕτω παρ’ ἡμῖν ἡ πόλις μάλιστα σῶς ἂν εἴη. Λέγουσι δὲ καὶ σᾶ τὰ  σῶα οἱ παλαιοί, παρ’ οἷς καὶ σᾶ ἡ σῶα. Εὐριπίδης ἐν Ὑψιπύλῃ εὔφημα καὶ  σᾶ καὶ κατεσφραγισμένα, Ἀριστοφάνης ἡ μάζα γὰρ σᾶ καὶ τὰ κρέα χ’ ὡ  κάραβος. Αἴλιος δὲ Διονύσιος εἰπών τινα καὶ αὐτὸς τοιαῦτα λέγει, ὅτι καὶ  σῶοι σοῖ, καὶ σῷ δέ, φησί, μονοσυλλάβως οἱ σῶοι καὶ παρὰ Θουκυδίδῃ.
urn:cts:greekLit:tlg4083.tlg001.hc:13.555|Ὅτι σπουδαῖος ἀνὴρ πρὸς τὸν ἐφ’ οἷς οὐ δεῖ φιλομεμφῆ τυγχάνοντα  οἰκείως ἂν εἴποι τὸ τοῦ Πάριδος πρὸς τὸν Ἕκτορα ἐπεί τοι θυμὸς ἀναίτιον  αἰτιάασθαι, ἄλλοτε δή ποτε μᾶλλον ἐρωῆσαι πολέμοιο, ἢ τυχὸν ἔργοιο, μέλλω,  ἐπεὶ οὐδ’ ἐμὲ πάμπαν ἀνάλκιδα γείνατο μήτηρ, νῦν δὲ δηλαδὴ οὔ. ὃ ἐλλέλειπται  διὰ τὴν σπουδὴν τοῦ λέγοντος.
urn:cts:greekLit:tlg4083.tlg001.hc:13.556|Ὅτι καὶ ἐνταῦθα τὸ ὁμιλεῖν πολεμικὴ  λέξις. Φησὶ γὰρ ἐξ οὗ παρὰ νηυσὶ μάχην ἤγειρας, ἐκ τοῦδε ὁμιλέομεν Δαναοῖς, ἤγουν ὁμόσε κατὰ πολεμικὰς ἴλας αὐτοῖς γινόμεθα. Τὸ δὲ μάχην  ἤγειρας ἢ ἐκ τοῦ ἐγείρω ἐστίν, ἵνα δηλοῖ ὅτι ὡς οἷον εὕδουσαν αὐτὴν ἐξανέστησας ὀτρύνας τοὺς Τρῶας, ἢ ἀντὶ τοῦ διεσπαρμένην συνῆξας ὡς ἐκ τοῦ ἀγείρω  κατὰ τὸ ξυνάγομεν Ἄρηα.
urn:cts:greekLit:tlg4083.tlg001.hc:13.557|Ὅτι ἐν τῷ Δηί̈φοβός τε βίη τε  Ἑλένου οἴχεσθον μακρῇσι τετυμμένω ἐγχείῃσιν ἀμφοτέρω κατὰ χεῖρα δοκεῖ  οὐ καλῶς εἰρῆσθαι τὸ τετυμμένω. Δηϊφόβου μὲν γὰρ δουρὶ βραχίονα ὁ Μηριόνης  ἔτυψεν, Ἑλένου δὲ τὴν χεῖρα ὁ Μενέλαος ἔβαλε. λύεται δὲ τὸ ἄπορον τῷ τῆς  συλλήψεως, ἤτοι συνεκδοχῆς, σχήματι. συμπεριέλαβε γὰρ τῷ τετυμμένῳ  Δηϊφόβῳ καὶ τὸν βεβλημένον Ἕλενον. καὶ ἐν τῇ ξʹ δὲ ῥαψῳδίᾳ βεβλῆσθαι  λέγεται Τυδείδης Ὀδυσσεύς τε καὶ Ἀγαμέμνων, καίτοιγε μόνος Διομήδης  ἐκ προέσεως ἐκεῖ βέβληται. καὶ ἔστι καὶ αὐτὸ συνεκδοχή, τουτέστιν ὁμοία  σύλληψις, συλλαμβανομένων τῷ βεβλημένῳ Διομήδει καὶ τῶν λοιπῶν. Ἢ  μᾶλλον ἐκεῖ ἀντὶ γένους τοῦ πεπλῆχθαι εἴληπται τὸ εἶδος, ἡ βολή. οὐ γὰρ ἂν δύο  τετυμμένοι ἑνὶ βεβλημένῳ συνεκδέχοιντο, ἵνα λέγοιντο καὶ αὐτοὶ βεβλημένοι,  ἀλλὰ μᾶλλον ὁ εἷς τοῖς δυσὶν ἂν συλλαμβάνοιτο, ὡς λέγεσθαι δι’ αὐτοὺς καὶ  αὐτὸς τετυμμένος ἢ οὐτάμενος. αἱ γὰρ συλλήψεις, ὡς καὶ τοῦτο οἱ παλαιοί  φασιν, ἢ πρὸς ἶσα ἢ πρὸς πλεονάζοντα γίνονται, οὐ μὴν πλείω ἐλάττονι συλλαμβάνεται.
urn:cts:greekLit:tlg4083.tlg001.hc:13.558|Τὸ δὲ οἴχεσθον σαφῶς καὶ ἐνταῦθα διαστέλλεται τοῦ  λεγομένου ἐπὶ θανάτῳ. Φησὶ γὰρ ὡς οἱ μὲν ἄλλοι κατέκταθεν, Δηί̈φοβος δὲ καὶ  Ἕλενος οἴχονται ζῶντες.
urn:cts:greekLit:tlg4083.tlg001.hc:13.559|Διὸ ἐπάγει φόνον δ’ ἤμυνε Κρονίων.  ἐκτείνει δὲ καὶ ἐνταῦθα ὁ Κρονίων τὴν παραλήγουσαν.
urn:cts:greekLit:tlg4083.tlg001.hc:13.560|Ὅτι φησὶ  Πάρις πρὸς Ἕκτορα, ὃ καὶ πᾶς ἂν ἐρεῖ ἐθέλων τῷ κρείττονι ἕπεσθαι νῦν δ'  ἄρχ’ ὅππῃ σε κραδίη θυμός τε κελεύει, ἡμεῖς δὲ μεμαῶτες ἅμ’ ἑψόμεθα, οὐδέ  τί φημι ἀλκῆς δευήσεσθαι, ὅση δύναμίς γε πάρεστι. πὰρ δύναμιν δ’ οὐκ ἔστι  καὶ ἐσσύμενον πολεμίζειν. ὃ δὴ γνωμικῶς ἐρρέθη ὡς ἐξ ἀρχῆς τοῦ μηδὲν  ἄγαν. Ἔστι δὲ τὸ οὐδέ τί φημι ἀλκῆς δευήσεσθαι ὅμοιον ὡς εἰ καὶ εἶπεν  ὅτι καὶ ἀλκὴν ἐνδειξόμεθα.
urn:cts:greekLit:tlg4083.tlg001.hc:13.561|Ὅτι ἐν τῷ βὰν δ’ ἴμεν ἔνθα μάλιστα  μάχη καὶ φύλοπις ἦεν μάχην μὲν λέγει τὸν αὐτόχρημα πόλεμον, φύλοπιν           δὲ τὴν αὐτῷ παρεπομένην τῶν φύλων ὄπα, ἤγουν βοήν. ἴσως δὲ καὶ ἐκ παραλλήλου αἱ δύο αὗται λέξεις τὸ αὐτὸ νοοῦσιν, ὡς καὶ ἐν τῇ ἑξῆς ῥαψῳδίᾳ ὁ πόλεμος  καὶ ἡ ἀϋτή, ἔνθα κεῖται τὸ πολέμοιο συνεστῶτος καὶ ἀϋτῆς.
urn:cts:greekLit:tlg4083.tlg001.hc:13.562|Ὅτι  τὰ διὰ τοῦ αιοσ ἔχοντα τὴν ἄρχουσαν εἰς ἀμετάβολον λήγουσαν περισπᾶσθαι  θέλει, οἷον Ἑρμαῖος λόφος. — τὸ γὰρ Ἕρμαιον προπαροξυτόνως ὄρος τέ ἐστι      καὶ εὐτυχὲς εὕρημα — , χερσαῖος, ὀρφναῖος, οὕτω οὖν καὶ ἐνταῦθα Ὀρθαῖος  τὸ κύριον. φησὶ γὰρ Φάλκην Ὀρθαῖόν τε. Ὅρα δὲ ὅτι ὁ μὲν εἰρημένος  κανὼν προπερισπᾷ τὸν Ἑρμαῖον λόφον, ὡς καὶ ἐν Ὀδυσσείᾳ κεῖται. εἰσὶ  δέ τινες, οἳ προπαροξυτόνως αὐτὸν προέφερον.
urn:cts:greekLit:tlg4083.tlg001.hc:13.563|Ὅτι σεμνὸν τοῖς  Ἀχαιοῖς καὶ τὸ αὐτοὺς μὲν μὴ χρᾶσθαι διαδοχῇ τινι βοηθείας ἐξ Ἑλλάδος,  τοῖς δὲ Τρωσὶ γίνεσθαι διαδοχὰς ἐπικούρων, οἷς καὶ ἐξ Ἀσκανίης ἐριβώλακος  ἦλθον ἀμοιβοὶ ἠοῖ τῇ προτέρῃ Φάλκης, Ὀρθαῖος, Ἀσκάνιος καὶ ἕτεροι.
urn:cts:greekLit:tlg4083.tlg001.hc:13.564|Εἰσὶ δὲ νῦν ἀμοιβοὶ πολέμου διάδοχοι τοῖς προτέροις ἶσοι, ἢ τὸ ἀμοιβοὶ ἀντὶ  τοῦ πεζοί, ἀμοιβαίᾳ ποδῶν ἐξαλλάξει ἀνύοντες τὴν ὁδόν, ἢ ἀμειβόμενοι Πρίαμον  ὑπὲρ ὧν αὐτὸς ἐπεκούρησε τοῖς Φρυξί ποτε, ὡς ἐν τῇ γ ῥαψῳδίᾳ εἴρηται.  καὶ ἐοίκασιν ἐντεῦθεν οἱ Ἀττικοὶ λαβόντες λέγειν χάριν ἀμοιβόν τὴν ἀντίχαριν.  Περὶ δὲ Ἀσκανίας, ἧς παρώνυμος ὁ ἐλθὼν χθιζὸς ἐπίκουρος Ἀσκάνιος ἕτερος  ὢν παρὰ τὸν ἐν τῇ Βοιωτίᾳ, ἤδη προγέγραπται τὸ ἀρκοῦν.
urn:cts:greekLit:tlg4083.tlg001.hc:13.565|Τὸ δὲ  ἠοῖ τῇ προτέρῃ, ὅπερ ἐστὶ χθές, νῦν μὲν ἐντελῶς εἴρηται, οἱ δὲ μεθ’ Ὅμηρον  προτεραίαν φασὶν Ἰωνικῶς καὶ ἐλλειπτικῶς.
urn:cts:greekLit:tlg4083.tlg001.hc:13.566|Ὅτι ἐπαινεῖται καὶ           ἐνταῦθα παραβολὴ ἐν τοῖς μάλιστα, ἐν ᾗ ἀργαλέων ἀνέμων ἀτάλαντοι ἀέλλῃ  λέγονται οἱ Τρῶες εἰς πόλεμον ἰέναι, ἥ ῥά θ’ ὑπὸ βροντῆς πατρὸς Διός,  ἤγουν σὺν ἀερίᾳ βροντῇ, εἶσι πέδονδε, θεσπεσίῳ δ’ ὁμάδῳ ἁλὶ μίσγεται. ἐν  δέ τε πολλὰ κύματα παφλάζοντα πολυφλοίσβοιο θαλάσσης κυρτὰ φαληριόωντα,  πρὸ μέν τ’ ἄλλ’ αὐτὰρ ἐπ’ ἄλλα, τουτέστιν ἔμπροσθεν μὲν ἄλλα, ἐπὶ δ’ αὐτοῖς  ἄλλα, ὅπερ ἐξήγησίς ἐστι τοῦ πολλὰ κύματα.
urn:cts:greekLit:tlg4083.tlg001.hc:13.567|Πρὸς ὅπερ ἀποδιδοὺς  τὴν παραβολὴν κατὰ ὅμοια ἰσοτέλευτά φησιν ὣς Τρῶες πρὸ μὲν ἄλλοι   ἀρηρότες, αὐτὰρ ἐπ’ ἄλλοι, χαλκῷ μαρμαίροντες ἅμ’ ἡγεμόνεσσιν ἕποντο.  τοῦτο δὲ λειότερόν ἐστι τοῦ πρὸ μέν τ’ ἄλλ', αὐτὰρ ἐπ’ ἄλλα. ἐκεῖνο γὰρ  ἐπίτηδες τραχυφωνεῖται ὁμοίως τῇ ὅλῃ παραβολῇ. Περὶ ἧς φασιν οἱ  παλαιοί, ὅτι τε φύσιν κυμάτων ἐνδείκνυται, ἃ ὑπὸ ἀνέμοις ἐγείρονται, καὶ τῇ  τῶν λέξεων τραχύτητι τὸν ἦχον μιμεῖται. κοσμεῖ δέ, φασίν, αὐτὴν καὶ τὰ  ὁμοιοκατάληκτα, τὸ πολλά, τὸ κύματα, τὸ παφλάζοντα, τὸ κυρτά, τὸ φαληριόωντα. ἔχει δὲ καὶ χάριν ἰδίαν τὰ ὀνόματα, τὸ παφλάζοντα πρὸς τὸν ἦχον,  τὸ κυρτά πρὸς τὸ πολὺ τοῦ ὄγκου, τὸ φαληριόωντα πρὸς τὸ χρῶμα, οἱονεὶ  τὰ λευκανθίζοντα τῷ ἀφρῷ καθὰ χαλκῷ μαρμαίρουσιν Ἕλληνες. Φάλιον γὰρ  τὸ λευκόν, ἐξ οὗ καὶ οἱ φάλοι καὶ τὰ φάλαρα, καὶ ἡ παρὰ Λυκόφρονι φαληριῶσα  σπίλος, τουτέστι λευκὴ νῆσος. Δηλοῖ δέ, φασίν, ἡ παραβολὴ τὴν πολλὴν καὶ  σφοδρὰν καὶ συνεχῆ καὶ μετὰ ἤχου τῶν πολεμίων ἐπέλευσιν. Ὅτι δὲ ἡ βροντὴ  καὶ τὸ μίσγεσθαι καὶ τὸ παφλάζειν καὶ ὁ φλοῖσβος ὠνοματοπεποίηνται  οἰκείως τοῖς ὑποκειμένοις πράγμασι, δῆλόν ἐστι.
urn:cts:greekLit:tlg4083.tlg001.hc:13.568|Τὸ δὲ ἀρηρότες  δοκεῖ ῥηθῆναι πρὸς τὸ μίσγεται, ἵνα καθάπερ ἀνέμων ἄελλα θαλάσσῃ μίσγεται,  οὕτω πως ἔχοιεν ἐπ’ Ἀχαιοῖς καὶ οἱ Τρῶες κατὰ τὸ ἀρηρέναι.
urn:cts:greekLit:tlg4083.tlg001.hc:13.569|Ὅτι  φθάσας μὲν πλατεῖαν ἐποίησεν Ὅμηρος παραβολὴν ἐξ εἰκασίας τῆς κατὰ τὸν  Ἄρην, ἐνταῦθα δὲ συγκατεπείγων τὴν φράσιν τοῖς ἐκ πυκνῶν κυμάτων  εἰκασμένοις πράγμασι λέγει οὕτω συντόμως Ἕκτωρ δ’ ἡγεῖτο βροτολοιγῷ  ἶσος Ἄρηϊ, ὡς οἷά τι πρωτόκυμα.
urn:cts:greekLit:tlg4083.tlg001.hc:13.570|Ὅτι ἡ τοῦ Ἕκτορος πάντοσε  ἴση ἀσπὶς ῥινοῖσιν ἦν πυκινή, πολλὸς δ’ ἐπελήλατο χαλκός, ἀμφὶ δέ οἱ κροτάφοισι φαεινὴ σείετο πήληξ, ὅθεν ἴσως καὶ κορυθαιόλος καὶ κορυθάϊξ λέγεται,  πάντῃ δ’ ἀμφὶ φάλαγγας ἐπειρᾶτο προποδίζων, εἴ πώς οἱ εἴξειαν ὑπασπίδια  προβιβῶντι. Καὶ αὐτὸς μὲν οὕτω διέκειτο, ἀλλ’ οὐ σύγχει, ἤγουν οὐ συνέχεε,           θυμὸν ἐνὶ στήθεσσιν Ἀχαιῶν, ἀλλὰ δηλονότι κοσμίως καὶ εὐκρινῶς, ὅ ἐστιν  εὐτάκτως, εἶχον, εὖ διακρίνοντες ἑαυτοὺς κατὰ τὸ Ἀχιλλεὺς στῆσεν ἐϋκρίνας,  ὅπερ ἐναντίον ἐστὶ τῷ συγχέειν, καθὰ καὶ τῇ συγχύσει ἡ ἁπλῶς εὐκρίνεια.
urn:cts:greekLit:tlg4083.tlg001.hc:13.571|Τὸ δὲ ὑπασπίδια προβιβῶντι ἐκ τῶν τοῦ Δηϊφόβου παρεποιήθη.  ἐκεῖ μὲν γὰρ ἔφη οὕτω κοῦφα προβιβὰς καὶ ὑπασπίδια προποδίζων, ἐνταῦθα  δὲ ἐναλλάξας φησὶν ἐπειρᾶτο προποδίζων, εἶτα ἐπάγει ὑπασπίδια προβιβῶν.  δι’ ὧν οὐ πάνυ σφοδρὰ δηλοῦται κίνησις Ἕκτορος, ὁποία τις εὐθὺς δηλοῦται κατωτέρω ἐν τῷ μακρὰ βιβάσθων, ὅ φησιν ἐπὶ Αἴαντος.
urn:cts:greekLit:tlg4083.tlg001.hc:13.572|Ἰστέον δὲ ὅτι ὁ ἔξω ἐπεληλαμένος, ὡς ἐρρέθη, χαλκὸς ἐξήλατον ὑποβάλλει  νοεῖν καὶ τὴν τοῦ Ἕκτορος ἀσπίδα, ὁποία καὶ ἡ τοῦ Σαρπηδόνος προϊστόρηται.
urn:cts:greekLit:tlg4083.tlg001.hc:13.573|Ὅτι τὸν Ἕκτορα Αἴας πρῶτος προκαλέσσατο, μακρά, ὡς  ἐρρέθη, βιβάσθων, λέγων δαιμόνιε, σχεδὸν ἐλθέ. τί ἢ δειδίσσεαι, ὅ ἐστιν  ἐκφοβεῖς, αὕτως Ἀργείουσ; οὔ τί τοι μάχης ἀδαήμονές εἰμεν, ἤγουν ἐσμέν,  ἀλλὰ Διὸς μάστιγι κακῇ δάμημεν Ἀχαιοί. ὅπερ εἴποιεν ἄν τινες πρὸς ἐχθρὸν  ἀπειλούμενον, ὃν οὐ πτοοῦνται.
urn:cts:greekLit:tlg4083.tlg001.hc:13.574|Εἶτα εἰπών, ὡς ἦ θήν πού τοι  θυμός, ἤγουν ὄντως δήπου σοι ἡ ψυχή, ἐέλπεται ἐξαλαπάξειν νῆας, ἄφαρ  δέ τε χεῖρες ἀμύνειν εἰσὶ καὶ ἡμῖν, ὃ καὶ παροιμιῶδές ἐστιν ἐπὶ τῶν ἑαυτοῖς  θαρρούντων ἀμύνειν, ἐπάγει στοχαστικῶς καὶ ὡς ἐν σχήματι προαναφωνήσεως,  ὅτι τε πολὺ φθαίη εὖ ναιομένη πόλις ὑμή, τουτέστιν ἡ ὑμετέρα, χερσὶν ὑφ'  ἡμετέρῃσιν ἁλοῦσά τε περθομένη τε, καὶ ὅτι σοὶ δ’ αὐτῷ φημὶ σχεδὸν ἔμμεναι,  ὁππότε φεύγων ἀρήσῃ θεῷ θάσσονας ἰρήκων ἔμεναι καλλίτριχας ἵππους, οἵ σε  πόλινδε οἴσουσιν κονίοντες πεδίοιο. Παρέλαβε δὲ ἱέρακας εἰς τὸν λόγον διὰ  τὴν τοῦ ὀρνέου ταχυπέτειαν. Ὅρα δὲ τὸ τοῦ Αἴαντος σῶφρον. προκαλεῖται  μὲν γὰρ αὐτὸς τὸν Ἕκτορα, οὐ λέγει δὲ περὶ ἑαυτοῦ ὡς οὐκ ἔστι μάχης ἀδαήμων, ἀλλὰ τοῖς Ἀχαιοῖς κοινοποιεῖται τὸν ἔπαινον.
urn:cts:greekLit:tlg4083.tlg001.hc:13.575|Ἐν δὲ τοῖς  ἐκτεθειμένοις τὸ μὲν σχεδόν, ὅ ἐστιν ἐγγύς, ἐξ οὗ καὶ τὸ σχέδην ἐπίρρημα καὶ  ἡ σχεδία ναῦς καὶ ὁ σχέδιος λόγος καὶ τὸ κοινῶς καλούμενον σχεδάριον, ὃ            σχεδίων λόγων ἐστὶν ἐδάφιον, δὶς κεῖται διὰ τὸ καίριον. Τὸ δὲ δειδίσσεσθαι οἱ  μεθ’ Ὅμηρον καὶ παθητικῶς λέγουσιν, ἵνα, ὥσπερ ὁ αἰκιζόμενος καὶ ὁ αἰτιώμενος καὶ ὁ μεμφόμενος, οὕτω καὶ ὁ δεδισσόμενος διχῶς νοεῖται, δηλῶν ποτὲ  μὲν τὸν ἐκφοβοῦντα, ποτὲ δὲ τὸν φοβούμενον.
urn:cts:greekLit:tlg4083.tlg001.hc:13.576|Διὸς δὲ μάστιγα τὴν  θεομηνίαν φησίν. ὅθεν ἴσως καὶ Σοφοκλῆς λαβὼν τὸν παρ’ αὐτῷ μαστιγοφόρον  Αἴαντα ἐπέγραψε.
urn:cts:greekLit:tlg4083.tlg001.hc:13.577|Τὸ δὲ ἄφαρ ὅτι ἐκ τοῦ ἅπτω ἅψω ἧφα γίνεται,  καὶ ὅτι Αἰολικῶς ψιλοῦται, δηλοῦται καὶ ἑτέρωθι.
urn:cts:greekLit:tlg4083.tlg001.hc:13.578|Τὸ δὲ πολὺ φθαίη  ἁλοῦσα ἔχει τι ἀφελείας κατὰ νοῦν. ἁπλοϊκῶς γὰρ οὕτως ἐρρέθη καὶ οὐ πρὸς  ἄκραν ἀκρίβειαν. οὐ γὰρ μετὰ Τροίας ἅλωσιν φθάσασαν γενέσθαι εἶτα καὶ αἱ  νῆες ἀλαπαχθήσονται, ἵνα οὕτω ὀρθῶς εἴπῃ ὁ Αἴας, ὅτι πολὺ πρότερον ἁλούσης  τῆς Τροίας μετὰ τοῦτο καὶ αἱ νῆες κακῶς οἰχήσονται, ἀλλ’ ἡ μὲν Τροία πεσεῖται,  αὐταὶ δὲ περιέσονται.
urn:cts:greekLit:tlg4083.tlg001.hc:13.579|Ὅρα δ’ ἐνταῦθα καὶ τὸ ἀλαπάζειν ἐπὶ νηῶν  λεχθέν, ὥστε οὐκ ἐπὶ μόνων πόλεων ἡ λέξις κεῖται. Κατωτέρω δ’ εὐθὺς ἐπὶ  Τροίας τίθεται ἀντ’ αὐτοῦ τὰ σύστοιχα τούτῳ, ἤγουν τὸ ἁλῶναι καὶ τὸ πορθηθῆναι. ἔφη γὰρ ἀλοῦσά τε περθομένη τε.
urn:cts:greekLit:tlg4083.tlg001.hc:13.580|Τοῦ δὲ ὑμή, ὅπερ εἰς  ῥητορείαν οὐκ εὔχρηστον, εὕρηται καὶ αἰτιατική, ἔτι δὲ καὶ οὐδέτερον ἐν τῷ  ὑμὰ κτήματ’ ἔδοντες.
urn:cts:greekLit:tlg4083.tlg001.hc:13.581|Τὸ δὲ ἁλοῦσά τε περθομένη τε ταὐτὸν  κατὰ παραλληλίαν δηλοῦν, ὡς καὶ τὸ πόλεμον καὶ δηϊοτῆτα, καὶ πόλεμόν τε  μάχην τε ἐγκαθίζει τῇ τῆς ἐννοίας παραμονῇ τὸν περὶ τῆς πατρίδος φόβον  εἰς τὴν τοῦ Ἕκτορος ψυχήν. ἴσως δὲ καὶ χεῖρον τοῦ ἁπλῶς ἁλῶναι τὸ πέρθεσθαι,  εἴπερ ἐκ τοῦ πρήθω, τὸ καίω, γίνεται κατὰ τροπὴν καὶ μετάθεσιν.
urn:cts:greekLit:tlg4083.tlg001.hc:13.582|Ἐν δὲ τῷ σχεδὸν ἔμμεναι διπλασθὲν Αἰολικώτερον τὸ μ διὰ χρείαν μέτρου  ἐν τῷ θάσσονας ἰρήκων ἔμεναι ἀδιαπλασίαστον μένει διὰ τὸ ἐκ μέτρου  ἀκατανάγκαστον.
urn:cts:greekLit:tlg4083.tlg001.hc:13.583|Ἔνθα τὸ ἰρήκων ψιλοῦται Ἰωνικῶς, καθὰ καὶ  τὸ ἰρεύς.
urn:cts:greekLit:tlg4083.tlg001.hc:13.584|Τὸ δὲ κονίοντες πεδίοιο θερινὸν εἶναι δηλοῖ τὸν τῆς  ἄρτι μάχης καιρόν, καθὰ μυριαχοῦ φαίνεται. Ἔστι δὲ κονίειν πεδίου τὸ διὰ  τῆς πεδιάδος κόνιν ἐγείρειν ἐν τῷ σπουδαίως θέειν. ἐκ δὲ τοῦ τοιούτου νοήματος           καὶ τὸ ἐγκονεῖν γίνεται καὶ τὸ διακονεῖν.
urn:cts:greekLit:tlg4083.tlg001.hc:13.585|Ἐπὶ δὲ τούτοις ὁ ποιητὴς  ὡς οἷον ἐκ τῶν ἱεράκων ἐνθύμησιν λαβὼν ἐπάγει νόημα ὀρνιθιακὸν εἰπὼν  ὣς ἄρα οἱ εἰπόντι, τουτέστι τῷ Αἴαντι, ἐπέπτατο δεξιὸς ὄρνις, αἰετὸς  ὑψιπέτης, ἐπὶ δ’ ἴαχε λαὸς Ἀχαιῶν θάρσυνος οἰωνῷ. Καὶ ὅρα καὶ τὸ ὄρνις καὶ  τὸ οἰωνός οὐχ’ ἁπλῶς ῥηθέντα, ἀλλ’ ὡς τοῦ μέλλοντος σημαντικά. Αἴσιον δὲ  κἀνταῦθα σημεῖον τὸ δεξιόν.
urn:cts:greekLit:tlg4083.tlg001.hc:13.586|Τοῦ δὲ ἔπτατο ἐστὶ καὶ δεύτερος  ἀόριστος ἐπτόμην, ὡς τὸ περιχαρὴς δ’ ἀνεπτόμην. ἐξ οὗ καὶ τὸ πτέσθαι  παρὰ Σοφοκλεῖ καὶ αὐτό, καὶ τὸ ἐπιπτέσθαι μενεαίνων.
urn:cts:greekLit:tlg4083.tlg001.hc:13.587|Τὸ δὲ  ἴαχε λαός πάντας τούτους ἐπιστήμονας εἶναι δηλοῖ τῆς τοιαύτης οἰωνοσκοπητικῆς. ἣν ἁπλούστερον ὁ ποιητὴς ἔφρασε καὶ γοργῶς ἐν τῷ δεξιὸς ὄρνις,  καὶ οὐχ’ ὡς ἀλλαχοῦ εἰς πλάτος. καὶ οὕτω μὲν ταῦτα.
urn:cts:greekLit:tlg4083.tlg001.hc:13.588|Ἕκτωρ  δὲ διὰ τὸ εὐτυχεῖν οὔτε τοῦ οἰωνοῦ τούτου ἐπιστραφείς, ὡς οὐδὲ τοῦ πρὸ  αὐτοῦ, ἐκλαθόμενος δὲ καὶ ὧν ἐν τῇ μονομαχίᾳ ἔλεγεν ἐν τῷ Αἶαν, ἐπεί τοι  δῶκε θεὸς μέγεθός τε βίην τε καὶ πινυτήν καὶ τὰ ἑξῆς, περιπετὴς τῇ ἑαυτοῦ  μαρτυρίᾳ ἐκείνῃ γίνεται, καὶ ὡς ἄγροικον ἀλαζόνα σκώπτων τὸν ἥρωά φησι  Αἶαν, ἁμαρτοεπὲς βουγάϊε, οἷον ἔειπες, καὶ εὔχεται, ὡς εἴθε τάδε τινὰ  μεγάλα καὶ ὑπὲρ ἄνθρωπον αὐτῷ εἴη ῥηθησόμενα ἀγαθά, ὡς νῦν ἡμέρη ἥδε  κακὸν φέρει Ἀργείοισι πᾶσι μάλα, ἐν δὲ σὺ τοῖσι πεφήσεαι, αἴ κε ταλάσεις  μεῖναι ἐμὸν δόρυ μακρόν, ὅ τοι χρόα λειριόεντα δάψει.
urn:cts:greekLit:tlg4083.tlg001.hc:13.589|Ἐφ’ οἷς  ὀνειδίζων τῷ Αἴαντι ἀντὶ τοῦ προμεμαρτυρημένου ἡρωϊκοῦ μεγέθους τὴν  ἄγαν πολυσαρκίαν καὶ πιότητα, οἷς οἱ βουγάϊοι περιβρίθονται, λέγει, ὅτι  πεσὼν ἐπὶ νηυσὶν Ἀχαιῶν Τρώων κορέεις κύνας ἠδ’ οἰωνούς, ἤγουν τὰ  ἁπλῶς σαρκοφάγα ὄρνεα, δημῷ καὶ σάρκεσσιν, ὅπερ ἐπὶ πλήθους νεκρῶν  ἡ Ὁμηρικὴ ἔφη Μοῦσα ἐν τῷ ἑλώρια τεῦχε κύνεσσι καὶ οἰωνοῖς. Ἐνταῦθα  δέ τις ἔχει θαυμάσαι τὴν νέμεσιν, εἴπερ λύμην σώματος ὁ Ἕκτωρ ἀπειλῶν  τῷ Αἴαντι ὡς μὴ ταφησομένῳ αὐτὸς αἰκισθήσεται τὸ σῶμα ὑπ’ Ἀχιλλέως  θανών.
urn:cts:greekLit:tlg4083.tlg001.hc:13.590|Ἰστέον δὲ καί, ὅτι θυμομαχῶν ὁ Ἕκτωρ, ἐφ’ οἷς  ἐγγύς τε εἶναι τὸν τοῦ θανάτου καιρὸν αὐτοῦ ἤκουσεν ἐξ Αἴαντος καὶ ἐπὶ  εὐχῇ δὲ ὠνείδισται ἀλλοκότῳ — τοιοῦτον γὰρ τὸ εὔξασθαι ἂν θάσσονας ἰρήκων  γενέσθαι αὐτῷ τοὺς ἵππουσ — , ἐπάγει αὐτὸς εὐχήν τε ἑτέραν σεμνοτέραν           καὶ καιρὸν ἕτερον πάνυ ἐγγύτερον, τὸν τῆς σήμερον ἡμέρας, καθ’ ἣν οἱ Ἀχαιοὶ  ὀλοῦνται, εἰπὼν αἲ γὰρ ἐγὼν οὕτω γε Διὸς πάϊς εἴην ἤματα πάντα, τέκοι δέ  με πότνια Ἥρη, οὐ μὴν θνητὴ Διὶ̈ μιγεῖσα, τιοίμην δ’ ὡς τίεται Ἀθηναίη  καὶ Ἀπόλλων, ὡς νῦν ἡμέρη ἥδε κακὸν φέρει τοῖς Ἕλλησιν. Οὐ μάτην δὲ  οὕτως εὔχεται ὁ Ἕκτωρ, ἀλλὰ συννοούμενος μεγαλοφρόνως τὸ ἐν αὐτῷ τῆς  εὐτυχίας θειότατον. διὸ καὶ ὁ Ἀγαμέμνων ἐν τοῖς ἑξῆς λέγει, ὡς ὁ Ζεὺς τοὺς  Τρῶας ὁμῶς μακάρεσσι θεοῖσι κυδαίνει. ἔστι δὲ ὅμως οὐ μακρὰν ἀλαζονείας  καὶ φιλοτιμίας τῆς ὑπὲρ τὸ δέον ἡ ῥηθεῖσα εὐχὴ τοῦ Ἕκτορος. Σημείωσαι  δὲ ὡς, εἴπερ οὕτως Ἕκτωρ ἐπιρρεπὴς ἦν παρενεχθῆναι εἰς τὸ εὔχεσθαι ἀλλόκοτα, καλῶς ἄρα καὶ ὁ Αἴας εὖ εἰδώς, ὡς εἰκός, εὐχὴν τοιαύτην ἐκείνῳ προσέπλασεν ἐν τῷ ἀρήσῃ Διὶ̈ πατρὶ καὶ ἄλλοις ἀθανάτοισι θάσσονας ἰρήκων εἶναί  σοι τοὺς ἵππους, ὅτε φεύγεις, ὃ καὶ ἔδακε μάλιστα τὸν Ἕκτορα. καὶ τοιάδε  μὲν ταῦτα.
urn:cts:greekLit:tlg4083.tlg001.hc:13.591|Τῶν δὲ τοῦ ῥηθέντος χωρίου λέξεων ἁμαρτοεπής μὲν  ὁ ψεύστης καὶ τῶν βελτίστων λόγων ἀφαμαρτάνων, ἴσως δὲ καὶ ἀγλευκὴς τὴν  φράσιν. ἢ καὶ ἄλλως, καθ’ ὁμοιότητά τινα, ὡς εἰκός, τοῦ ἀφαμαρτοεπής, περὶ  οὗ προγέγραπται, ὃ παραφράζει Ἀθήναιος, ἔνθα τοὺς ἡδονικοὺς φιλοσόφους  ἁμαρτολόγους φησίν, ὧν κορυφαῖος ὁ Ἐπίκουρος. Βουγάϊος δὲ ἢ ὁ δυσκίνητος  καὶ μὴ ποδώκης, ἀλλ’ οἷον βοῦς τις πονῶν περὶ γῆν, ἢ ὁ ἐπὶ βοί̈, ἤτοι ἀσπίδι,  γαίων, Αἴαντος γὰρ παράσημον ἡ ἀσπίς, ἢ βοῦς ἐργάτης, ἢ αὐτόχρημα βοῦς  καὶ γῆ, γῆ μὲν διὰ τὸ βαρὺ τοῦ σώματος καὶ δυσκίνητον, βοῦς δὲ διὰ τὸ ἔμψυχον  μέν, πολὺ δὲ τοῦ μεγέθους. Ὅτι δὲ καθάπερ ὁ ἵππος, οὕτω δὴ καὶ ὁ βοῦς πολὺ  μέγεθος παρεμφαίνει ἐν ταῖς συνθέσεσι, δηλοῖ καὶ ἡ βου ἐπίτασις ἣν ἐκ τοῦ  ζῴου τούτου εἰλῆφθαι λέγουσιν. Ἐξ ἧς ἐπιτάσεως καὶ ἡ βούβρωστις καὶ ἡ  βούπεινα καὶ ὁ βούλιμος καὶ ὁ βουθοίνας καὶ ὁ βούπαις, οὗπερ ἀκολουθία  τοιαύτη. Βρέφος, ὡς ὁ γραμματικὸς Ἀριστοφάνης φησί, τὸ ἄρτι γεγονὸς  παιδίον, ὃν τηθὴ τρέφει: παιδάριον τὸ περιπατοῦν καὶ ἤδη λέξεως ἀντιποιούμενον: παιδίσκος ὁ τῆς ἐχομένης ἡλικίας: παῖς ὁ δι’ ἐγκυκλίων ἤδη μαθημάτων  δυνάμενος ἰέναι: ὁ δὲ μετ’ αὐτὸν πάλλαξ καὶ βούπαις καὶ ἀντίπαις καὶ μελλέφηβος. Οἱ δέ φασιν, ὡς Δουλιχιῶται καὶ Σάμιοι τοὺς γαλακτοφαγοῦντας καὶ  μηδὲν ἰσχύοντας βουγαί̈ους καλοῦσιν. ἄλλοι δὲ βουκάϊε γράφουσιν, ὅ ἐστιν  ἄγροικε, παραφέροντες καὶ χρῆσιν βοῦκον καὶ βουκαῖον τὸν ἄγροικον λέγουσαν  παρά τε Νικάνδρῳ ἐν τῷ βουκαῖος ὀροιτύπος καὶ παρὰ Θεοκρίτῳ δέ. Ἰστέον  δὲ ὡς καὶ ἐν Ὀδυσσείᾳ ὁ Ἶρος βουγάϊος ὑπὸ τῶν μνηστήρων προσερρέθη  σκωπτικῶς, καὶ ὅτι Ἀριστάρχου γράφοντος, φασί, βουγάϊε, Ζηνόδοτος  βουγήϊε γράφει, καὶ ὅτι ὁ διὰ βάρος προσρηθεὶς βουγάϊος ῥηθείη ἂν καὶ βουβάρας, ὅ ἐστι μέγας καὶ ἀναίσθητος, ὡς παρὰ Ἡρωδιανῷ ἐν τῇ μεγάλῃ  Προσῳδίᾳ κεῖται, καθὰ καὶ βουκόρυζα ἡ μεγάλη κόρυζα. Καὶ εἴη ἂν ὁ ῥηθεὶς  βουβάρας προσήκων διὰ τὸ κατ’ αὐτὸν βάρος προσρηθῆναι καὶ γῆς ἐτώσιον  ἄχθος. Ἐπιτυχὴς δὲ μάλιστα ἐν τοῖς ἑρμηνεῦσιν ὁ μεταλαβὼν τὸν βουγάϊον  εἰς βόσκημα ἀναίσθητον. Ὅτι δὲ καὶ εἰς ἀναισθησίας σκῶμμα λαμβάνεται ὁ  βοῦς, δηλοῖ καὶ ὁ παρὰ Μενάνδρῳ βοί̈δης, ὅ ἐστι πρᾷος, εὐήθης, καθ’ ὁμοιότητα  τοῦ ἀμνοκῶν, ὅ ἐστι νοῶν ὡς ἀμνὸς κατὰ τὸν Κωμικόν. παροιμιάζεται δὲ ὁ  βοῦς καί, ὥσπερ ἐπὶ βουγλώσσων ἐν τῷ βοῦν ἐπὶ γλώσσης φέρεις, οὕτω  κατὰ Παυσανίαν καὶ ἐπὶ ἀχρηστίας ἐν τῷ βοῦς ἐν αὐλείῳ κάθῃ. καὶ ταῦτα  μὲν περὶ τῆς καταρχούσης λέξεως ἐν τῷ βουγάϊος, εἴτε παρὰ τὴν βου ἐπίτασιν  γίνεται, εἴτε παρὰ τὸν βοῦν. εἰς δὲ τὸ ἐφεξῆς, ἤγουν τὸ γαί̈ος, χρήσιμον  καὶ τὸ τοῦ Αἰλίου Διονυσίου, εἰπόντος ὅτι γεώλοφον οἱ παλαιοὶ καλοῦσι τὸν  παχὺν καὶ ἀναίσθητον ἄνθρωπον, οἷα τῆς γῆς χρησίμου φαινομένης εἰς τὸ  τοιαῦτα σκώπτεσθαι τοὺς μεγαλοσωμάτους, εἰ καὶ πολὺ τὸ ἐνεργὸν ἄλλως  ἔχουσιν. Ἐνθυμητέον δ’ ἐνταῦθα ὡς, εἴπερ ὁ τοσαύτης ἀρετῆς ἐπήβολος Αἴας            ὁ συμμετρίας λόγῳ εὖ ἔχων μεγέθους καὶ διὰ τοῦτο μείζων καὶ μέγας ὤν τε  καὶ καλούμενος, καὶ τὸ φυσικὸν καὶ ἐνεργέστατον βάρος ἐπηχθισμένος κατὰ  ἀναλογίαν μελῶν καὶ μερῶν, βουγάϊος ἔσκωπται, τί ἂν ὁ σκωπτόλης ἐρεῖ κατὰ  τοῦ Βυζαντίου ῥήτορος, ὃς καταγελώμενός που ἐπὶ πλούτῳ σαρκῶν ἔφη καὶ  γυναῖκα πολλῷ παχυτέραν ἔχειν, ἧς ἠρεμούσης μὲν στέγεσθαι ἄμφω ἐν μιᾷ  κλίνῃ, στασιαζούσης δὲ μηδὲ τὸν ὅλον αὐτοῖς οἶκον εἶναι εἰς χωρίου περιοχήν.  Τί δὲ οὐκ ἂν σκωφθείη ὁ διὰ παχύτητα μήτε ἔξυπνος γινόμενος ἐν τῷ κοιμᾶσθαι,  εἰ μὴ βελόναις κεντοῖτο εἰς βάθος, μήτε ἐν τῷ ἀνθρώποις ἥκειν εἰς θέαν ἐθέλων  ὅλος βλέπεσθαι, ἀλλὰ παραπετάσμασιν ὑποκλέπτων τὸ βλέπεσθαι; Τίς δ'  ἂν εἴη τά γε εἰς τὸ σκώπτεσθαι ὁμοίωσ; Μάγης, ὁ Κυρήνης βασιλεύς, ὃς δι'  ἀργίαν σώματος καὶ πλῆθος τροφῆς κατάσαρκος, φασί, γενόμενος, ὑπὸ τοῦ  πάχους ἀπεπνίγη. Ὅτι δὲ τὰ ἐκ γῆς παρώνυμα οὐκ ἀεὶ σεμνά εἰσι, δηλοῦσι καὶ  οἱ τοῦ μύθου Γηγενεῖς καὶ Γίγαντες οὐδὲν ἧττον ἢ ὁ βουγάϊος καὶ ὁ δεδηλωμένος γεώλοφος. συντελεῖ δ’ ἐνταῦθα καὶ τὸ ὁ δ’ ἕτερος, τί ἂν τύχοιμ’ ὀνομάσασ;  βῶλος, ἄροτρον, γηγενὴς ἄνθρωπος. Ἀλέξιδος δέ, φασί, τοῦ κωμικοῦ ὁ λόγος.  Τὸ δὲ ποῖον ἔειπες ἁπλοϊκῶς μὲν ἔχειν φαίνεται, καθάπτεται δέ, ὧν ὁ Αἴας  εἶπε μηδὲν εἰδὼς δῆθεν μέλλον. διὸ καὶ σαρκάζων λέγει μονονουχί, ὡς εἰ καὶ ἡ  ἐμὴ πόλις πρὸ τῶν Ἀχαιϊκῶν νηῶν ἁλῶναι μέλλει, ἀλλ’ ἐγὼ ἔνορκός φημι,  ὡς οὐκ εἰς μακρὰν ἀλλὰ σήμερον κακὸν τοῖς Ἀργείοις ἔσται. καὶ οὕτω λόγον  ἔχει ἐπαγόμενος αἰτιολογικῶς ὁ γαρ σύνδεσμος.
urn:cts:greekLit:tlg4083.tlg001.hc:13.592|Τὸ δὲ Διὸς πάϊς  εἴην ἀφορμήν τινα εὔλογον ἔχει τὸ διογενῆ βασιλικῶς εἶναι τὸν Ἕκτορα, εἰ  καὶ μὴ πραγματικῶς, ὡς καὶ ἐξ Ἥρας τεχθῆναι.
urn:cts:greekLit:tlg4083.tlg001.hc:13.593|Τὸ δὲ ἤματα πάντα  περίφρασίς ἐστι τοῦ αἰεί, δι’ οὗ εὔχεται ὁ Ἕκτωρ τὸ ἀθάνατον.
urn:cts:greekLit:tlg4083.tlg001.hc:13.594|Τὸ  δὲ ἡμέρη ἥδε τοῦ νῦν ἐστι διασαφητικόν. οὐ γὰρ κατὰ πλατὺ νῦν, ἀλλ', ὡς  εἴρηται, σήμερον ἔσται τοῖς Ἀργείοις κακόν. ἄλλως γὰρ οἶδεν ὁ Ἕκτωρ,            ὡς ἔσσεται ἦμαρ, ὅτ’ ἄν ποτε ὀλώλῃ Ἴλιος. ὀλεῖται δέ, ὡς μηκέτι οὕτω προλάμπειν μηδὲ προφαίνεσθαι. οὗ πρὸς ὁμοιότητα πέφρασται ἀλλαχοῦ τὸ ἠέλιος  οὐρανοῦ ἐξαπόλωλε.
urn:cts:greekLit:tlg4083.tlg001.hc:13.595|Τὸ δὲ πᾶσι καὶ τὸ μάλα πανωλεθρίαν δεινὴν  δηλοῖ, μάλιστα μὲν οὖν κοινὸν ἀληθῶς ἅπασι κακόν. μόνῳ γὰρ τῷ Αἴαντι  θάνατον ἀπειλεῖται ὁ Ἕκτωρ, τοῖς δ’ ἄλλοις ἅπασι κακόν τι ἀπροσδιορίστως  τοῖον ἢ τοῖον. Διὸ καὶ ἔλλογος εἶναι δόξοι ἂν ἡ τοῦ Ἕκτορος εὐχή, ὡς οἷον  εἰπόντος οὕτω: εἴθε ἦν γενέσθαι μοι τὸ πάντῃ ἀδύνατον, ἤγουν τὸ Διὸς εἶναι  παῖδα, ὡς ὁμολογουμένως ἔσται τοῖς Ἀργείοις κακὸν σήμερον. Εἰ δ’ ὁ μῦθος  ἐνταῦθα εἴπῃ, ὅτι Ἑκάβης μητρὸς καὶ Πτῴου πατρός, ἤγουν Ἀπόλλωνος,  υἱὸς ὢν κατὰ τοὺς ὕστερον ποιητὰς ὁ Ἕκτωρ, ὅμως ἐθέλει τὸ μεῖζον, ἤγουν  τὸ ἐκ Διὸς καὶ Ἥρας εἶναι, ληρείτω ἐκεῖνος τὸ δοκοῦν αὐτῷ. Τὸ δὲ πεφήσεαι, ὃ χρόνου μέν ἐστι μετ’ ὀλίγον μέλλοντος, δηλοῖ δὲ τὸ φονευθήσῃ, ἀπὸ  τοῦ φῶ φήσω γίνεται, ἀφ’ οὗ καὶ τὸ φάζειν. ὅθεν καὶ τὸ πεφασμένος καὶ τὸ  σφάζειν. φῶ δὲ λέγεται καὶ τὸ φαίνω, ἐξ οὗ καὶ τὸ φῶς. σημαίνει δὲ καὶ τὸ  καίω, ἐξ οὗ φαύ̈ζειν τὸ φρύγειν Ἀττικῶς κατὰ τοὺς παλαιοὺς καὶ φῷδες αἱ  ἀπὸ φλογὸς φλύκταιναι, ὧν καὶ ὁ Κωμικὸς μέμνηται, καὶ φωγνύναι τὸ φρύγειν,  ὅθεν ἰσχάδες πεφωγμέναι. τὸ μέντοι ῥηθὲν φαύ̈ζειν ἀπὸ τοῦ φρύγειν τινὲς  παράγουσι. Τοῦ δὲ ταλάσσῃς, ὅ ἐστι τλήσῃ, θέμα ταλάω, ἐξ οὗ ἐν συγκοπῇ τὸ  τλῶ τλήσω. Τοῦ δέ γε ταλάω ταλάσω ἐξώρμηται τοῦ μὲν ὁ Ταλαὸς τὸ κύριον,           τοῦ δὲ ὁ τάλας, ὅθεν κατὰ ἀναγραμματισμὸν ὁ Ἄτλας. ἐκ τοῦ ταλάσω δὲ  γίνεται καὶ ταλασίφρων, ὡς καὶ ἐν Ὀδυσσείᾳ ἐρρέθη, καὶ ταλασιουργεῖν ἐπὶ  γυναικῶν τὸ ἐμμένειν ἔργοις καὶ ταλασίᾳ, ἴσως δὲ καὶ ἡ παρὰ τῷ Τραγικῷ  τάλις, τουτέστι μελλόγαμος παρθένος, μελλονύμφη, ὡς καὶ αὐτὴ ταλασίαν  ἀσκοῦσα.
urn:cts:greekLit:tlg4083.tlg001.hc:13.596|Δόρυ δὲ μακρὸν πρὸς διαστολὴν τῶν μὴ τοιούτων, ὁποῖόν  τι καὶ ἡ αἰγανέα. Λειριόεις δὲ χροῦς ἐνταῦθα σκωπτικῶς εἴρηται ὁ ἐσκιατραφημένος καὶ ἀνθηρὸς διὰ τὸ ἐκ βάρους ἀγύμναστον τοῦ ἥρωος. Λείριον  γὰρ ἄνθος, ὅθεν καὶ φωνὴ λειριόεσσα, καὶ Ποδαλείριος, οὐ μόνον, ὡς καὶ  ἀλλαχοῦ κεῖται, ὁ ἀνθηρόπους διὰ τὸ εὐτυχές, ἀλλὰ καὶ τὰ ἀνθοῦντα περιοδεύων.  ἰατρὸς γὰρ ἦν ῥιζοτόμος τὰ πολλά, ὡς εἰκός.
urn:cts:greekLit:tlg4083.tlg001.hc:13.597|Τὸ δὲ δάψει, ἐξ οὗ  καὶ δαπταὶ παρὰ Λυκόφρονι αἱ μυῖαι καὶ τὸ δαρδάπτειν, ὡς ἐπὶ ἐμψύχου τοῦ  δόρατος καὶ αὐτὸ εἴρηται. Τὸ δὲ κορέεις μέλλοντι ἰσοδυναμεῖ τῷ κορέσεις.
urn:cts:greekLit:tlg4083.tlg001.hc:13.598|Ὅτι τὸ ἠχεῖν καὶ ἰάχειν λέγεται κατὰ ὀνοματοποιί̈αν, ἀφ’ οὗ καὶ  Ἴακχος οὐ μόνον ὁ ἐπὶ Διονύσῳ ἦχος, ἀλλὰ καὶ αὐτὸς ἐκεῖνος, ὁ καὶ Βάκχος  ἐκ τοῦ βάζειν λεγόμενος.
urn:cts:greekLit:tlg4083.tlg001.hc:13.599|Διὸ φάμενος ὁ ποιητὴς τοὶ δ’ ἅμ’ ἕποντο  ἠχῇ θεσπεσίῃ, ἐπὶ δ’ ἴαχε λαὸς ὄπισθεν, εἶτα ἄρχεται ἀπὸ τοῦ ἰάχειν καὶ  λήγει εἰς τὴν ἠχήν, εἰπὼν Ἀργεῖοι δ’ ἑτέρωθεν ἐπίαχον οὐδ’ ἐλάθοντο ἀλκῆς,  ἤγουν ἤχησαν οὐχ’ ὡς δειλοί, ἀλλ’ ἐπὶ ἀλκῇ, ἠχὴ δ’ ἀμφοτέρων ἵκετο αἰθέρα           καὶ Διὸς αὐγὰς, ὅ ἐστιν ἡλίου κατὰ τοὺς παλαιούς, δηλώσας οὕτω τὸ τῆς βοῆς  μέγεθος. Εἶτα εὐθὺς ἀνακάμπτει πάλιν εἰς τὴν ἰαχὴν ἐν τῷ Νέστορα δ’ οὐκ  ἔλαθεν ἰαχή. καὶ δοκεῖ καιριώτατον ἡ ἰαχὴ ἐπὶ πολέμου, ἐπὶ μέντοι θαλάσσης  τὸ ἠχεῖν, ὅθεν καὶ θάλασσα ἠχήεσσα. Τὸ δὲ ἰαχή καὶ βοὴ μετ’ ὀλίγα λέγεται  ἐν τῷ μείζων δὴ παρὰ νησὶ βοή.
urn:cts:greekLit:tlg4083.tlg001.hc:13.600|Ἰστέον δὲ ὅτι τε τὸ οὐδ'  ἐλάθοντο ἀλκῆς εὐψυχίας εἶναι σημεῖον δηλοῖ τὴν ἐν πολέμῳ ἰαχήν, ὅθεν καὶ  βοὴν ἀγαθοί οἱ τοιοῦτοι, ὡς καὶ ἀλλαχοῦ ἐρρέθη, καὶ ὅτι διασαφητικὸν τοῦ  οὐκ ἐλάθοντο ἀλκῆς τὸ ἀλλ’ ἔμενον Τρώων ἐπιόντας ἀρίστους. ἔνθα  σημείωσαι τὸ οὐκ ἐλάθοντο, ἀλλ’ ἔμενον, ὧν τὸ μὲν τὴν λήθην παράγει, τὸ  δὲ τὴν μνήμην, τὰ ἐναντία. ἐκ τοῦ μένειν γὰρ ἡ μνήμη διὰ τὸ κατ’ αὐτὴν μόνιμον  τοῦ νοητοῦ.
urn:cts:greekLit:tlg4083.tlg001.hc:13.601|Τὸ δὲ ἠχὴ ἵκετο αἰθέρα προϊὼν ἄλλως φράσει ἀϋτὴ  δ’ οὐρανὸν ἵκει.