#!ctsdata
urn:cts:greekLit:tlg4083.tlg001.hc:17.1|Ὅτι ἀριστεία Μενελάου λέγεται ἡ τοῦ ῥῶ ῥαψῳδία κατὰ τὸ πεζόν. ἡ δὲ  ἡρωὶ̈σ ἐπιγραφὴ αὕτη: Ῥῶ, Δαναοὶ Τρῶές τε νέκυν πέρι χεῖρας ἔμισγον.
urn:cts:greekLit:tlg4083.tlg001.hc:17.2|Ὁμοιοσχήμων δὲ τῇ ξῖ καὶ ἡ ἐνταῦθα ἀρχή. ἐκεῖ μὲν γὰρ εἶπε Νέστορα δ'  οὐκ ἔλαθεν ἰαχή. ἐνταῦθα δέ φησιν οὐδ’ ἔλαθ’ Ἀτρέος υἱόν, ἀρηί̈φιλον  Μενέλαον, Πάτροκλος Τρώεσσι δαμεὶς ἐν δηϊοτῆτι. Ἐν οἷς ἔστιν ἰδεῖν ὡς οὐ  μεθήμων ὁ Μενέλαος οὐδὲ μαλθακὸς ἐν τοῖς καιρίοις.
urn:cts:greekLit:tlg4083.tlg001.hc:17.3|Διὸ καὶ  δεινοπαθήσας ἀμφὶ αὐτῷ βαῖνεν ὥς τις περὶ πόρτακι μήτηρ, πρωτοτόκος,  κινυρή, οὐ πρὶν εἰδυῖα τόκοιο. καὶ ἀναθερμανθεὶς εἰς ἀνδρίαν ἀναιρεῖ τὸν  Δάρδανον Φόρβαντα, Πολυδάμαντος ἀδελφόν, ὃς πρῶτος τῷ Πατρόκλῳ βέλος,  ὡς προεγράφη, ἐφῆκε. περὶ Πατρόκλῳ δὲ βαίνει πρὸ τῶν ἄλλων οὐ μόνον ὡς  ἐνηῆ φιλῶν ἐκεῖνον τοιοῦτος ὢν καὶ αὐτός, ἀλλὰ καὶ ἐπειδὴ χάριν τῆς αὐτοῦ  κεῖται τιμῆς ἐκεῖνος, ὡς καὶ αὐτὸς ἐρεῖ προϊών, ἔτι δὲ καὶ διότι κατὰ τὸν τῆς  Ὁμηρικῆς Ἀθηνᾶς λόγον τῷ Μενελάῳ κατηφείη καὶ ὄνειδος ἔσσεται, ἐὰν ὁ τοῦ  Πατρόκλου ὑβρισθείη νεκρός. Σημείωσαι δὲ ὅτι καὶ ἐνταῦθα περιβαίνειν καὶ  ἀμφιβαίνειν τὸ σκέπειν καὶ βοηθεῖν κειμένῳ τινί, καὶ ὅτι τοῦ ἀμφιβαίνειν  αἰτιατικῇ συντασσομένου, οἷον ὃς Χρύσην ἀμφιβέβηκας δοκεῖ μὲν ἐνταῦθα ἡ  διάλυσις ἀλλοιοῦν τὴν σύνταξιν. φησὶ γὰρ ἀμφὶ δ’ ἂρ αὐτῷ βαῖνε, καὶ περὶ  πόρτακι, καὶ περὶ Πατρόκλῳ βαῖνε. πλὴν καὶ δίχα τῆς διαλύσεως μετ'  ὀλίγα φησὶ Πατρόκλῳ περιβὰς τὸν ἄριστον ἔπεφνεν. Ἰστέον δὲ καὶ ὅτι οὐ  μόνον μετὰ τοῦ βαίνειν ἡ ἀμφι καὶ ἡ περι δοτικῇ συντάσσεται, ἀλλὰ καὶ  μετὰ τοῦ ἵστασθαι, οἷον ἀμφὶ Μενοιτιάδῃ ἑστήκει, καὶ ἔστασαν ἀμφὶ  Μενοιτιάδῃ, καὶ ἑσταότες περὶ Πατρόκλῳ. Ἔτι ἰστέον καὶ ὅτι ἐν τῷ  ἀρηί̈φιλον Μενέλαον, ὃ καὶ μετ’ ὀλίγα κεῖται, καὶ εἴ που δὲ ἀλλαχοῦ ὁ ποιητὴς ἄνδρα Ἕλληνα καλεῖ ἀρηί̈φιλον, τὸ τοῦ Ἄρεος μυθικῶς δηλοῖ ἀλλοπρόσαλλον. πῶς γὰρ οὐκ ἀλλοπρόσαλλος ὁ μὴ μόνον Τρῶας ἀλλὰ Ἕλληνας φιλῶν;  Ὅρα δὲ καὶ ὅτι οὐ βιαίῳ τινὶ ζῴῳ τὸν Μενέλαον εἴκασεν, ἀλλὰ συμπαθεῖ, πρὸς  τὸν ἐνεστῶτα τοῦτο ποιήσας καιρόν, ἐν ᾧ οἰκτίσασθαι μόνον ἔδει, μήπω  κρατερᾶς μάχης ἀρτυνθείσης. Διὸ οὔτε ταύρῳ παραβάλλει αὐτὸν οὐδὲ μὴν ὑπὸ  θηρὸς πολεμουμένῃ βοί̈, πρωτοτόκῳ δὲ καὶ διὰ τοῦτο κινυρῇ, ὅ ἐστιν  οἰκτροφώνῳ, διὰ τὸ πολὺ τῆς στοργῆς. αἱ γὰρ τοιαῦται συμπαθέστερον τοῖς  μοσχαρίοις ἀμφιβαίνουσι. τὸν μέντοι Αἴαντα ἐν τοῖς ἑξῆς λέοντι παρεικάσει τῶν  τέκνων ὑπερμαχομένῳ. καὶ αὐτὸν δὲ τοῦτον τὸν Μενέλαον μετ’ ὀλίγα λέοντι  παραβαλεῖ, ὅτε τὸν Εὔφορβον ἀναιρεῖ ἀμφὶ τῷ Πατρόκλῳ βαίνων. Ὅτι δὲ  πρᾷος ὁ Μενέλαος, δῆλον, ὅσγε καὶ τοῖς ἐχθροῖς ἦν συμπαθής. τὸν γοῦν  Ἄδραστον ἐν τοῖς πρὸ τούτων ζωγρήσας περιεσώσατο ἄν, εἰ μὴ ὁ ἀδελφὸς βασιλεὺς ἐκώλυσεν. ὡς δὲ καὶ σπουδαῖός ἐστιν ἐν καιρῷ, ἐδήλωσε καὶ ἐν  μονομαχίᾳ ἐκείνῃ ἐν ᾗ ὁ ἀδελφὸς αὐτὸν ἐπέσχε, καὶ προεξαναστὰς δὲ τοῦ  ἀδελφοῦ ἐν τῇ νυκτεγερσίᾳ, καὶ ὅπου δὲ καταπονουμένου Ὀδυσσέως αὐτὸς  αἰσθόμενος ἐπίκουρον ἄγει τὸν Αἴαντα. Οὐκ ἄδηλον δὲ οὐδ’ ὅτι ἡ δάμαλις, τὸ  νεογνὸν τῆς βοὸς γέννημα, πόρις τε λέγεται, οἷον ἄγραυλοι πόριες, παρὰ τὴν  πορείαν. σκιρτητικὴ γὰρ ἡ δάμαλις, ἡ δ’ αὐτὴ καὶ πόρτις πλεονασμῷ τοῦ τ , ἀφ'  ἧς καὶ ἡ παρ’ Ἡσιόδῳ ὑπόπορτις ἔριθος, οἷον πόρτιος ἠὲ βοός, ἔτι δὲ καὶ  πόρταξ ὑποκοριστικῶς, καθ’ ὁμοιότητα τοῦ λεῖμαξ καὶ μεῖραξ καὶ μύλαξ καὶ  λίθαξ καὶ πῖδαξ καὶ σκύλαξ. Εἰ δέ τῳ μὴ δοκεῖ τὴν πόρτακα καὶ τὸν μύλακα  καὶ τὴν λίθακα καὶ τὴν πίδακα καὶ τὴν σκύλακα ὑποκεκορίσθαι διὰ τὸ μηδὲ  χαίρειν ὑποκορισμοῖς τὸν Ὅμηρον, οὗπερ ἡ πόρταξ καὶ τἄλλα, ὁ γοῦν μεῖραξ  καὶ ἡ μεῖραξ καὶ ὁ λεῖμαξ ὑποκεκόρισται παρὰ τοῖς ὕστερον, μάλιστα δὲ ὁ  πλούταξ, ὃ δὴ παράσιτός τις ἔφη παρὰ τῷ Δειπνοσοφιστῇ.
urn:cts:greekLit:tlg4083.tlg001.hc:17.4|Εὔδηλον δὲ  καὶ ὅτι πρωτότοκος μὲν προπαροξυτόνως ὁ πρῶτος τεχθείς, καὶ δηλοῖ πάθος ἡ           λέξις, πρωτοτόκος δὲ κατὰ δρᾶσιν ἡ πρώτως τεκοῦσα. ὅθεν καὶ ὁ ποιητὴς δηλῶν  τὸ τῆς λέξεως, ὥς φασιν οἱ παλαιοί, δραστικὸν ἐπάγει οὐ πρὶν εἰδυῖα τόκοιο,  ἀλλὰ δηλαδὴ νῦν πρώτως τεκοῦσα, ὃ ταὐτόν ἐστι τῷ πρωτοτόκος. Κινυρὴ δὲ  κυρίως ἐπὶ ἀνθρώπων, οἳ κινύραις χρώμενοι ἀοιδὰς ἐπὶ τοῖς κειμένοις ἔμελπον, ὃ  καὶ κινύρεσθαι ἦν. Ὅρα δὲ καὶ τὸ εἰδυῖα τόκοιο. λείποντος γὰρ τοῦ εὖ  συνετάγη συνήθως τῷ ποιητῇ μετὰ γενικῆς.
urn:cts:greekLit:tlg4083.tlg001.hc:17.5|Ὅτι προμάχου ἀνδρείου  ἔνδειξις τὸ πρόσθεν δέ οἱ δόρυ τ’ ἔσχε καὶ ἀσπίδα, τὸν κτάμεναι μεμαώς, ὅς τις  τοῦ γ’ ἀντίος ἔλθῃ. Περὶ Μενελάου δὲ ὁ λόγος τῷ ποιητῇ, ἐφ’ οὗ καιρίως πάνυ  ἔχει τὸ μεμαώς, οὐ γὰρ ἐχέγγυος ἦν ἀνελεῖν τὸν ἀντίον ἐλθόντα, μεμαὼς μέντοι  ἦν οἷα θαρσαλέος. διὸ καὶ μυίᾳ ἐν τοῖς ἑξῆς που εἰκάζεται διὰ τὸ ἄγαν ἐν μάχῃ  πρόθυμον.
urn:cts:greekLit:tlg4083.tlg001.hc:17.6|Ὅτι ἐν τῷ οὐδ’ ἄρα Πάνθου υἱὸς ἐϋμελίης ἀμέλησε  Πατρόκλου παρήχησίς ἐστι σώφρων τὸ ἐϋμελίης ἀμέλησεν. ἄλλως δὲ καὶ  ἀντιθετικόν τι ὁ λόγος ἔχει κατὰ τὴν ἐπίτασιν τοῦ εὖ ἐπιρρήματος καὶ τὴν κατὰ  τὸ α στέρησιν. ἀστεῖον δὲ τὸ οὐκ ἠμέλησε. Μενέλαος μὲν γὰρ ὁ φίλος ἄλλως οὐκ  ἀμελεῖ τοῦ κειμένου ὡς ἀμφιβαίνων, Εὔφορβος δὲ ὁ ἐχθρὸς οὐχ’ οὕτως, ἀλλ’ ἵνα  σκυλεύσῃ. Σημείωσαι οὖν ὅτι τὸ μὴ ἀμελεῖν τινος οὐ μόνον φιλικοῦ ἤθους ὡς  τὰ πολλά ἐστιν, ἀλλὰ καὶ ἑτεροίου, ἐπεὶ καὶ ὁ φίλος ἐπιμελεῖται παραμένειν τῷ  φιλουμένῳ, καὶ ὁ ἐχθρὸς δὲ ὁμοίως ἐπιμελεῖται ποιῆσαι τὰ κατὰ τὸν μὴ φίλον.
urn:cts:greekLit:tlg4083.tlg001.hc:17.7|Ὅτι καὶ νῦν γοργῶς ἐν στίχῳ ἑνὶ κεῖνται τρεῖς ἔννοιαι Μενέλαε  χάζεο, λεῖπε δὲ νεκρόν, ἔα δ’ ἔναρα βροτόεντα. Εὔφορβος δὲ ταῦτά φησι  λακωνίζων πρὸς Λάκωνα.
urn:cts:greekLit:tlg4083.tlg001.hc:17.8|Ὁ δ’ αὐτὸς κατ’ ἔννοιαν ἐκφοβητικὴν στρατιώτου ἀντιμάχου ἐπάγει τὸ ἔα με κλέος ἐσθλὸν ἀρέσθαι, μή σε βάλω, ἀπὸ δὲ  μελιηδέα θυμὸν ἕλωμαι. Κλέος δὲ ἐσθλὸν καὶ νῦν, ὡς καὶ ἐν Ὀδυσσείᾳ, ἡ  εὔκλεια. Δῆλον δὲ ὡς ἡ δύσκλεια κλέος ἂν εἴη οὐκ ἐσθλόν, καὶ ὅτι κλέος           ἀπολύτως ἡ φήμη, μέση λέξις οὖσα παρὰ τοῖς παλαιοῖς.
urn:cts:greekLit:tlg4083.tlg001.hc:17.9|Ἰστέον δὲ ὅτι  Εὐφόρβου ἐν τούτοις καυχησαμένου καὶ ἀπειλησαμένου ἐν τῷ οὔ τις πρότερος  ἀνδρῶν Πάτροκλον βάλε, καὶ ἔα με κλέος ἐσθλὸν ἀρέσθαι, μή σε βάλω καὶ  ἑξῆς, Μενέλαος ἐνδιαθέτως λαλῶν μετὰ βαρύτητος ἀποτείνει πρότερον ἠθικῶς   τὸν λόγον πρὸς Δία, λέγων οὕτω Ζεῦ πάτερ, οὐ μὲν καλὸν ὑπέρβιον  εὐχετάασθαι. τοῦτο δὲ γνωμικῶς εἴρηται, ὡς μὴ καλὸν ὂν αὐχεῖν τινα τὰ ὑπὲρ  δύναμιν. Καὶ νῦν μὲν ἡ ποίησις γνωματεύουσα ἐν λόγῳ τὸ καλὸν ὑποτίθησιν,  ἐν Ὀδυσσείᾳ δὲ τὸν Λοκρὸν πραγματικῶς κολάζει μεγάλα αὐδήσαντα. καὶ  τοῦτο μὲν οὕτω.
urn:cts:greekLit:tlg4083.tlg001.hc:17.10|Τὸ δὲ ἐφεξῆς ἀποφατικῶς παραβάλλει κατὰ σχῆμα  ὁποῖον ἐν τῇ ξʹ ῥαψῳδίᾳ ἐξέθετο. ἐκεῖ γὰρ εἰπὼν ἐν παραβολῇ ὡς οὔτε  θαλάσσης κῦμα τόσον βοᾷ οὔτε πυρὸς τόσσος βρόμος οὔτ’ ἄνεμος τόσον ἠπύει,  καὶ τὰ ἑξῆς, ἐνταῦθά φησιν οὔτ’ οὖν πορδάλιος τόσσον μένος οὔτε λέοντος οὔτε συὸς κάπρου ὀλοόφρονος, οὗ τε μέγιστος θυμὸς ἐνὶ στήθεσι περὶ σθένεϊ  βλεμεαίνει, ὅσσον Πάνθου υἷες ἐϋμμελίαι φρονέουσιν, ἢ φορέουσιν, ἤγουν   φέρουσιν, ἔχουσι. Πολλὴν δὲ καὶ ἐνταῦθα ἐνάργειαν ὁ λόγος ἔχει τοῦ μέγα τὸ  πρᾶγμα εἶναι, εἰ καὶ ἄλλως μικροπρεπέστερον τὸ λεχθὲν διὰ τὴν ἀπὸ ζῴων  παραβολὴν καὶ οὐκ ἀπὸ σωμάτων ὡς εἰπεῖν στοιχειακῶν ὡς ἐν τῇ ξʹ. διὸ καὶ  ἐπέδραμε νῦν ἐν ὀλίγῳ φράσας. ἐκεῖ μὲν γὰρ δυσὶ στίχοις ἑκάστην τῶν τριῶν  ὁμοιοτήτων περιγράψας ἐν ἓξ ἔπεσι τὸ πᾶν ἐποίησεν, ἐνταῦθα δὲ διὰ τὸ τῆς  ὑποθέσεως οὐ μεγαλεῖον ἐν οὐδὲ ὅλοις δυσὶ στίχοις ἐξέθετο τὴν ὁμοίωσιν.
urn:cts:greekLit:tlg4083.tlg001.hc:17.11|Ἔνθα σημείωσαι ὅτι τε καλῶς ἐμνήσθη συὸς οὐ θηλείας ἀλλὰ κάπρου.  αὐτὸς γὰρ μάλιστα καὶ ὀλοόφρων καὶ μεγάθυμος κατὰ τὸν πρὸ μικροῦ ταῦρον  καὶ λέοντα. — τοιοῦτος δὲ ὁ μέγιστον ἔχων θυμόν — , καὶ ὅτι οὐ μάτην ἐπὶ           συὸς ἔφη τὸ οὗ θυμὸς μέγιστος, ἀλλ’ ὅτι ἀφυλάκτως ἔχει ὁ σῦς πρὸς τὸ  παθεῖν διὰ τὸ ἄγαν θράσος. θρασὺ μὲν γὰρ καὶ ἡ πάρδαλις, ὁ λέων δὲ καὶ  ἀνδρεῖον. ἄμφω δὲ φυλάξονταί ποτε παθεῖν μάλλον ἤπερ ὁ σῦς θυμῷ πολλῷ  ῥέων. Ἔτι πάρδαλις μέν, φασί, καὶ λέων ἡμεροῦνται, σῦς δὲ ἄγριος ἀεὶ  ἄγριος.
urn:cts:greekLit:tlg4083.tlg001.hc:17.12|Ἔστι δὲ κατὰ τοὺς παλαιοὺς πόρδαλις μὲν ἄρρην παρὰ τὸ  προάλλεσθαι, πλεονάσαντος τοῦ δ , ὡς ἐν πολλοῖς, πάρδαλις δὲ διὰ τοῦ α ἡ  θήλεια παρὰ τὸ παράλλεσθαι. καὶ τοιαῦτα μὲν καὶ ταῦτα.
urn:cts:greekLit:tlg4083.tlg001.hc:17.13|Ἐφ’ οἷς  Ὅμηρος καὶ ἀνάμνησιν κεφαλαιώδη μεθοδεύων ποιεῖ τὸν Μενέλαον, εἴ πως  ἐκφοβήσει τὸν Εὔφορβον μεμνημένον, ὅτι καὶ πρὸ τούτου τὸν ἀδελφὸν  Ὑπερήνορα ὑψαυχενοῦντα κατ’ αὐτοῦ, ἐταπείνωσε. φησὶ γὰρ οὐδὲ μὲν οὐδὲ βίη  Ὑπερήνορος ἱπποδάμοιο ἧς ἥβης ἀπόνηθ', ὅτε μ’ ὤνατο καί μ’ ὑπέμεινε, καί μ'  ἔφατ’ ἐν Δαναοῖσιν ἐλέγχιστον πολεμιστὴν ἔμμεναι. οὐδέ ἕ φημι πόδεσσί γε οἷσι  κιόντα εὐφρῆναι ἄλοχόν τε φίλην κεδνούς τε τοκῆας. ὣς καὶ σὸν ἐγὼ λύσω  μένος καὶ ἑξῆς. ἀπὸ οἰκειακοῦ δὲ παραδείγματος ἐκφοβεῖ τὸν Εὔφορβον. διὸ  μνήμην αὐτὸς ἀναλαβὼν τοῦ ἀδελφοῦ ἐρεῖ ὅσα ὑποβάλλει ὁ θυμός.
urn:cts:greekLit:tlg4083.tlg001.hc:17.14|Ὅρα  δὲ ὡς λυπεῖ τὸν Μενέλαον, εἴπερ ἐλέγχιστον αὐτὸν πολεμιστὴν φθάσας εἶπεν ὁ  Πανθοί̈δης Ὑπερήνωρ. ὃν ἀνελὼν ἐδίδαξεν ἔργοις αὐτοῖς οὐκ ἐλέγχιστος εἶναι.  Ὅτι δὲ ὁ Μενέλαος οὐχ’ ὑπόσκληρος ἦν τὰ εἰς ἦθος, δηλώσει καὶ Ἀπόλλων ἐν  τοῖς ἑξῆς, μαλθακὸν αὐτὸν σκώψας αἰχμητήν.
urn:cts:greekLit:tlg4083.tlg001.hc:17.15|Ἰστέον δὲ ὅτι τὸ Ζεῦ  πάτερ βαρέως ἀναπεφώνηται. ἄχθεται γὰρ ὁ βασιλεύς, εἰ τὸ κατὰ τὸν Δία  πεπρωμένον βιάζεται, οἷς αὐχεῖ ὁ Εὔφορβος εἰπὼν μή σε βάλω καὶ ἑξῆς.  ἴσως γὰρ καὶ οἶδεν, ὡς οὐ τεθνήξεται κατὰ Τροίαν ἀπὸ χρησμοῦ τινος. ὥστε τὸ  Ζεῦ πάτερ ταὐτὸν τῷ ὦ μοῖρα, καθ’ ἧς ὑπεροπλίζεται Εὔφορβος. Καὶ ἑτέρως            δὲ Ζεῦ πάτερ κοινότερον, εἴπερ Ζεὺς πατὴρ ἀνδρῶν τε θεῶν τε, ἀνὴρ δὲ καὶ ὁ  Μενέλαος. ἢ καὶ ἄλλως κατὰ γένους οἰκείωσιν. ἐκ Διὸς γὰρ καὶ οὗτος καὶ διογενὴς καὶ διοτρεφὴς καὶ Διὶ̈ φίλος ὡς βασιλεύς. διὸ καὶ προσφωνεῖ αὐτόν,  πεποιθὼς ὅτι ἀχθομένῳ τούτῳ συμβαρυνθήσεται.
urn:cts:greekLit:tlg4083.tlg001.hc:17.16|Τὸ δὲ ὀλοόφρονος,  οὗ τε μέγιστος θυμὸς ἐνὶ στήθεσσι περὶ σθένεϊ βλεμεαίνει καὶ ἐπὶ ἀνθρώπου  θυμώδους ῥηθήσεταί ποτε. Ὅρα δὲ καὶ ὡς ἐπὶ μὲν ἀνθρώπου μέγαν που θυμὸν  εἶπεν, ἐνταῦθα δὲ μέγιστον θυμὸν ἐπὶ ἀγρίου συός. Τὸ δὲ οὗ τε μέγιστος  θυμός, ἤγουν οὕτινος κάπρου, τῇ προφορᾷ φαντάζον ἀποφατικὸν εἶναι ὑποκρίνεται παρηχητικῶς ὁμοιοῦσθαι τῷ οὔτ’ οὖν πορδάλιος οὔτε λέοντος οὔτε συός.  καὶ οὐ μέλον τῷ ποιητῇ φαντασίας τοιαύτης, εἰ μόνον ὁ νοῦς τοῦ ῥητοῦ ὑγιῶς  ἔχει. τέως μέντοι τὸ ἐνταῦθα εὐειδὲς τῆς συχνῆς ἀρνήσεως συγκροτεῖται καὶ διὰ  τοῦ οὐδὲ βίη Ὑπερήνορος. Περὶ δὲ τοῦ βλεμεαίνειν πολλαχοῦ κεῖται.
urn:cts:greekLit:tlg4083.tlg001.hc:17.17|Ἐν δὲ τῷ Πάνθου υἷες καὶ ὁ προτεθνηκὼς Ὑπερήνωρ συνεισάγεται, καὶ ὁ   Πολυδάμας δέ. οὐ δήπου γὰρ περὶ μόνου Εὐφόρβου ὁ λόγος. διὰ δὲ τοῦ  ἐϋμελίαι σεμνύνει ἑαυτὸν ὁ Μενέλαος, εἰ κατὰ τοιούτων ἀνδραγαθεῖ.
urn:cts:greekLit:tlg4083.tlg001.hc:17.18|Ἰστέον δὲ καὶ ὅτι τὸ Ὑπερήνωρ ταὐτόν ἐστι τῷ Ἀγήνωρ, ὃς καὶ αὐτὸς Τρωϊκὸς  ἦν ἀνήρ, ὥσπερ καὶ ἐπιθετικῶς ταὐτὸν οἱ ἀγήνορες καὶ οἱ ὑπερηνορέοντες.
urn:cts:greekLit:tlg4083.tlg001.hc:17.19|Ὅρα δὲ καὶ ὅτι ἐν στίχῳ ἑνὶ ὤνητο εἰπὼν καὶ ὤνατο οὐ μόνον  παρισῶσαι καὶ παρηχῆσαι δοκεῖ, ἀλλὰ καὶ διαφορὰν τῶν τοιούτων δοῦναι  λέξεων. ἀρέσκει γὰρ τοῖς παλαιοῖς διὰ τοῦ η μὲν γράφειν ἐπ’ ὠφελείας ὤνητο  καὶ ὀνήμενος, ὡς ἐν Ὀδυσσείᾳ, διὰ δὲ τοῦ α ἐπὶ μέμψεως. οἱ μέντοι μεθ'  Ὅμηρον ὤνατο διὰ τοῦ α γράφουσι καὶ ἀπώνατο ἀντὶ τοῦ ὠφελήθη. θέμα δὲ  καὶ τοῦ ὤνητο καὶ τοῦ ὤνατο τὸ ὄνημι ἄρρητον, ἐπί τε ὠφελείας ὄν, ἐπί τε  μέμψεως. Ἰστέον δὲ καὶ ὅτι τὸ μὲν οὐκ ἀπόνητο ἥβης τὸν πρὸ ὥρας θάνατον  δηλοῖ, τὸ δὲ ὤνατο παράγει τὸν ὀνειδισμόν.
urn:cts:greekLit:tlg4083.tlg001.hc:17.20|Διὸ ἑρμηνεύων τί ἐστιν  ὤνατο, ἐπάγει καί μ’ ἔφατο ἐλέγχιστον πολεμιστήν, ὅπερ ὀνείδειον ἔπος  ἐστί.
urn:cts:greekLit:tlg4083.tlg001.hc:17.21|Τὸ δὲ καί με ὑπέμεινε καιρία λέξις, δηλοῦσα θάρσος, ὅθεν καὶ τὸ           ὑπομενετέον ἐπίρρημα, καὶ ἀνὴρ ὑπομενετικὸς τῶν δεινῶν. μετῆκται δὲ ἡ  λέξις ἀπὸ κιόνων ἢ τοιούτων τινῶν σωμάτων, ἃ δεξάμενα βάρος ἄνω  ὑπομένουσι. Τὸ δὲ τοιοῦτον ὑπομεῖναι καὶ ὑποστῆναι λέγεται. τὸ γάρ, ὡς  εἴρηται, ὑπομένον, ἤγουν ὑπό τι μένον καρτερικῶς, πάντως καὶ ὑφίσταται,  τουτέστιν ἐγκρατῶς ὑπ’ ἐκεῖνο ἵσταται, ὡς εἴγε μὴ στερρῶς ὑπ’ αὐτὸ ἵσταται,  ἀνυπόστατον ἐκεῖνο τὸ ἐπάνω λέγεται διὰ τὸ πολὺ τοῦ βάρους. Εἰ δέ ποτε  ἀνυπόστατον λέγειν οἴδαμεν καὶ τὸ μὴ ἔχον ὑπόστασιν οἷον τὸ μὴ ὄν, ἡ  ὁμωνυμία τὴν τοιαύτην σχίζαν διεῖλε. διόπερ ἔσκωπταί ποτε πάλαι χρόνου ὁ τὴν  τῶν Ῥωμαίων βασιλείαν φάμενος ἀνυπόστατον, οἷα διχονοίας ὑποβαλλομένης,  μήποτε ψογερῶς εἶπεν αὐτὴν ἀνυπόστατον ὡς τὸ μηδὲν οὖσαν, οὐ μὴν λόγῳ  ἐπαίνου ὡς ἀνυπόφορον τοῖς ἐχθροῖς. Ἔστι δ’ ἴσως εἰπεῖν ποτε ἀνυπόστατον καὶ  τὸ μὴ ἔχον ἐπὶ στερροῦ ἑδρασθῆναι ἤτοι στῆναι, ὃ δὴ πάσχει ὁ ἐμπαγεὶς εἰς ἰλύν,  ἐν ᾗ οὐκ ἔστιν ὑπόστασις.
urn:cts:greekLit:tlg4083.tlg001.hc:17.22|Ἐν δὲ τῷ: οὐδέ ἕ φημι ποσὶν οἰκείοις  ἐλθόντα εὐφρᾶναι τοὺς ἑαυτοῦ, σημείωσαι ὡς ἠθικῶς μὲν ἐρρέθη τὸ φημί καθ'  ὁμοιότητα τοῦ δοκῶ καὶ οἶμαι καὶ τῶν τοιούτων. οὐ κεῖται δὲ ἐνδοιαστικῶς ἀλλ'  ἀξιωματικῶς ὡς ἐτὶ ὁμολογουμένῳ πράγματι. ἔχει δέ τι καὶ μυκτῆρος, εἴπερ ὁ  μὲν Ὑπερήνωρ ψευδῶς ἔφατο τὸ ὑπ’ αὐτοῦ ῥηθέν, Μενέλαος δέ, ὃ νῦν λέγει,  ἀληθῶς λέγει. Τὸ δὲ οὐ ποσὶν ἰδίοις κιόντα ἀστείως ἐρρέθη διὰ τὸ ὑπ’ ἀλλοτρίοις  τοῦτο ποιεῖν τοὺς νεκρούς. φησὶ γοῦν ὁ Γλαῦκος μετ’ ὀλίγα ὡς, εἴπερ προτὶ ἄστυ  μέγα ἔλθοι τεθνεὼς ὁ Πάτροκλος, γενήσεται τά. ἔλθοι δὲ ἂν πάντως εἰς Τροίαν  ὁ Πάτροκλος οὐ πόδεσσιν οἷσιν, ἀλλὰ τοῖς τῶν φερόντων.
urn:cts:greekLit:tlg4083.tlg001.hc:17.23|Ὅτι  ἀπειλητικὸν τὸ καὶ σὸν ἐγὼ λύσω μένος, εἴ κέ μευ ἄντα στῄης, ἀντὶ τοῦ εἴπερ  ἀντισταίης μοι.
urn:cts:greekLit:tlg4083.tlg001.hc:17.24|Ὁ δὲ ἐκφοβεῖν ἐθέλων τὸν ἀνθιστάμενον ἐρεῖ ἄν  ἀλλά σ’ ἔγω γ’ ἀναχωρήσαντα κελεύω ἐς πληθὺν ἰέναι, μήδ’ ἀντίος ἵστασ'  ἐμεῖο, πρίν τι κακὸν παθέειν: ῥεχθὲν δέ τε νήπιος ἔγνω. Τοῦτο δὲ παρὰ  Μενελάου ῥηθὲν γνωμικόν ἐστι, συντόμως φρασθέν, ὡς καὶ πρὸ αὐτοῦ τὸ οὐ            καλὸν ὑπέρβιον εὐχετάασθαι, ὡς ἂν καὶ αὐτὸ συνήθως εὐμνημόνευτον ᾖ τῷ  εὐπεριγράπτῳ τῆς ἀπαγγελίας, ὁποῖα καὶ τὰ τῶν ἑπτὰ σοφῶν ἀπομνημονεύματα. Ὅτι δὲ οὐκ ἐπαινετέος ὁ μετὰ τὸ ῥεχθῆναί τι νοήσας δηλοῖ καὶ ὁ  Ἐπιμηθεὺς καὶ ὁ τῆς παροιμίας ἁλιεύς. Ἰστέον δὲ ὡς, εἰ μέν τις εἴποι, ὅτι τὸ  πρᾶγμα τὸ ῥεχθὲν ὁ νήπιος ἔγνω, ἀσολοίκως ἐρρέθη, εἰ δὲ καθάπερ τὸ ἐξὸν καὶ  τὸ δόξαν καὶ τὸ δεῆσαν, οὕτω δὴ καὶ τὸ ῥεχθὲν ἀντὶ πλαγιασμοῦ νοηθείη, ἵνα ᾖ:  ῥεχθέντος δέ τε νήπιος ἔγνω, κρείττων ἡ φράσις, σολοικοφανὴς οὖσα, καὶ  Ἀττικωτέρα καὶ οἰκεία προσώπῳ ἀγωνιῶντι καὶ σχεδιάζοντι. ἐκ δὲ τοῦ ῥεχθὲν  δέ τε νήπιος ἔγνω ἔοικε ληφθῆναι καὶ τὸ ἔγνωκα δ’ ἡ τάλαινα συμφορᾶς ὕπο.
urn:cts:greekLit:tlg4083.tlg001.hc:17.25|Τὸ δὲ ἐς πληθὺν ἰέναι οὐκ ἀνόμοιόν ἐστι πρὸς τὸ εἰς ἔθνος ἑτάρων  χάζεσθαι. λέγει δὲ πληθὺν τὸν κοινὸν λαὸν πρὸς διαστολὴν τῶν ἀριστέων καὶ  προμάχων. αὐτοὶ γὰρ λογάδες ὄντες ἐν ὀλίγῳ μετροῦνται, οὐκ ὄντες ἀριθμὸς  ἄλλως εἴποι ἂν ὁ Κωμικός, ἐν ἀριθμῷ μέντοι ὄντες. Τὸ δὲ μηδ’ ἀντίος ἵστασ'  ἐμεῖο καινότερον ἐσχημάτισται ὡς ἀπὸ ἄλλης ἀρχῆς. ἦν γὰρ τὸ ὀρθόν: μηδ'  ἀντίον ἵστασθαι ἐμοῦ. Ἰστέον δὲ ὅτι τὸ ἀντίον ἵστασθαι ἄντα στῆναι ἀνωτέρω  ἔφη, ἀλλαχοῦ δὲ ἀντίον ἐλθεῖν, οἷς ἐναντίον ἐστὶ τὸ ἀναχρῆσαι.
urn:cts:greekLit:tlg4083.tlg001.hc:17.26|Ὅτι τὸ νῦν μὲν δή, Μενέλαε, ἦ μάλα τίσεις γνωτὸν ἐμόν, ὃν ἔπεφνες, οὐ  σαφῶς ἐφράσθη. ἐχρῆν γὰρ εἰπεῖν, οὐχ’ ὅτι νῦν τίσεις τὸν ἀδελφόν, ἀλλὰ τὴν  ὑπὲρ τοῦ ἀδελφοῦ μου ποινήν. αἴτιον δ’ ὅτι ἀγωνιῶν ὁ Εὔφορβος οὐ κρατεῖ τῆς  φράσεως. ἴσως δὲ καὶ ἀστείως εἶπεν, ὅτι σὺ αὐτὸς πεσὼν ἀποτίσεις μοι οὕτω  τὸν ἀδελφόν.
urn:cts:greekLit:tlg4083.tlg001.hc:17.27|Ὅτι περιπαθὲς καὶ οἶκτον ἔχον τὸ γνωτὸν ἐμὸν  ἔπεφνες, χήρωσας δὲ γυναῖκα μυχῷ θαλάμοιο νέοιο, ἀρητὸν δὲ τοκεῦσι γόον  καὶ πένθος ἔθηκας.
urn:cts:greekLit:tlg4083.tlg001.hc:17.28|Εὐφόρβου δὲ λόγοι ταῦτα, ὃς λέγει πρὸς           Μενέλαον καὶ ὅτι ἦ κέ σφιν, ἤγουν ὄντως αὐτοῖς δειλοῖσι, γόου κατάπαυμα γενοίμην, εἴ κεν ἐγὼ κεφαλήν τε τεὴν καὶ τεύχε’ ἐνείκας ἐν χερσὶν αὐτοῖς  βάλω, τουτέστι θήσω. πολλαχοῦ δὲ οὕτως ἡ λέξις αὕτη νοεῖται. Βαρβαρικὸν  δὲ καὶ θρασὺ τὸ τοῦ Εὐφόρβου ἦθος οὕτω ῥᾳδίως θαρροῦντος παραμυθήσασθαι  τοὺς αὐτοῦ ὡς αὐτὸς ἐξέθετο.
urn:cts:greekLit:tlg4083.tlg001.hc:17.29|Ὅρα δὲ τὸ χήρωσας γυναῖκα ἐνταῦθα  κυριολεκτηθέν, ἐξ οὗ καὶ χήρα ἡ τοιαύτη. ἐν γὰρ τῷ χήρωσεν ἀγυιάς μεταφορικῶς ἡ λέξις κεῖται Ὅτι δὲ τοῦ χήρα κοινῶς καὶ χήρη Ἰωνικῶς προϋπέστιν  ἀρσενικὸν ὁ χῆρος, ἀπὸ τῶν παλαιῶν ἔγνωσται. Ὅρα δὲ καὶ ὅτι ἐν τῷ  ἐχήρωσας λείπει κοινότερον τὸ ἀνδρός, σιγηθὲν διὰ τὸ πάνυ δῆλον. οὕτω δὲ  καὶ ἐν τῷ χήρωσεν ἀγυιάς λείπει τὸ ἀνδρῶν ἢ πολιτῶν ἢ τοιοῦτόν τι. πολλαὶ  δὲ καὶ ἄλλαι τοιαῦται ἐλλείψεις. Σοφοκλῆς οὖν ἐν τῷ πρὸς τὸν ἔχονθ’ ὁ  φθόνος ἕρπει παρῆκε τὸ ἀγαθὸν ὡς φανερόν. πάντως γὰρ ὁ ἔχων ἀγαθόν τι φθονεῖται. τοιοῦτον καὶ τὸ μεταβολὴ πάντων ἡδύ. δῆλον γὰρ ὡς γλυκύ ἐστιν ἡ  μεταβολὴ οὐχ’ ἁπλῶς, ἀλλ’ ἡ τῶν κακῶν. Τὸ δὲ ἐν μυχῷ θαλάμοιο νεόνυμφον γυναῖκα δηλοῖ, ἔτι δὲ καὶ σώφρονα ἥτις διὰ σωφροσύνην τοῦ θαλάμου ἐστὶν  ἀπρόϊτος. Ἐν δὲ τῷ θαλάμοιο νέοιο δύναται τὸ νέοιο καὶ ὑπερβατῶς  κεῖσθαι, ἵνα λέγῃ ὅτι ἐχήρωσας γυναῖκα νέου ἀνδρός. ἐκ δὲ τούτου καὶ οἱ  χηρωσταί, ὡς προδεδήλωται. καὶ ἔχει ἐντελῶς οὕτω τὸ νόημα. ἄλλως γὰρ  ἐλλιπῶς, ὡς ἐρρέθη, πέφρασται.
urn:cts:greekLit:tlg4083.tlg001.hc:17.30|Τὸ δὲ ἀρητός ἐπίθετον μὲν ὂν ὀξύνεται  κατὰ ἀναλογίαν, κύριον δὲ τυγχάνον προπαροξύνεται, ὡς δηλοῖ ἐν τοῖς ἑξῆς τὸ  Χρόμιος καὶ Ἄρητος θεοειδής, ἐξ οὗ κατὰ παρωνυμίαν καὶ ἡ Ἀρήτη γίνεται.  ἐκεῖθεν δὲ καὶ ὁ παρὰ τοῖς ὕστερον Ἄρατος καὶ τὸ σύνθετον ὁ Δημάρατος καὶ            ὅσα κατ’ αὐτό. πολλῶν δὲ ὄντων, ἅπερ διαφόρως τονοῦνται πρὸς διάφορον  σημασίαν κατὰ τὸ ἀρητός καὶ Ἄρητος, μνηστέον ἐν αὐτοῖς καὶ τοῦ μαλακός  ὀξυτόνου ἐπιθετικοῦ καὶ τοῦ Μάλακος προπαροξυτόνου κυρίου. ἱστορικὸς δὲ ἦν  ἐκεῖνος, ὡς ἱστορεῖ ὁ Δειπνοσοφιστής. Ὅτι δὲ τὸ ἀρητὸν πένθος ἄρρητον  τινὲς γράφουσι, δῆλον, καὶ ὡς οὐκ εὐαρεστοῦνται οἱ παλαιοὶ τῇ γραφῇ. πάντως  δὲ παῖς μὲν ἀρητὸς ὁ εὐκταῖος, γόος δὲ ἀρητὸς ὁ ἀπευκταῖος καί, ὡς εἰπεῖν,  ἐπάρατος. μέση γὰρ λέξις ἡ ἀρὰ καὶ τὸ ἀρᾶσθαι, ἀφ’ ὧν τὰ τοιαῦτα γίνονται.
urn:cts:greekLit:tlg4083.tlg001.hc:17.31|Τοῦ δὲ ἦ κέ σφιν δειλοῖσιν, ἤγουν δειλαίοις, καὶ τοῦ εἴ κεν ἐγὼ  κεφαλήν καὶ ἑξῆς, ὁμοία ἡ γραφὴ πρὸς τὸ ἔδδεισαν θεοὶ οὐδέ τ’ ἔδησαν. τὸ  μὲν γὰρ πρῶτον ἦ κε βεβαιωτικῶς κεῖται διὰ τοῦ η , τὸ δὲ δεύτερον διστακτικῶς  ἀντὶ τοῦ ἐάν. ἔχουσι δέ τι καὶ κάλλους κείμενα ἐπαναφορικῶς ἐν καταρχαῖς  στίχων.
urn:cts:greekLit:tlg4083.tlg001.hc:17.32|Ἰστέον δ’ ἐν τούτοις καὶ ὅτι Φρόντις κύριον κεῖται μὲν καὶ ἐν  Ὀδυσσείᾳ, κεῖται δὲ καὶ ἐνταῦθα. ἔστι δ’ ἐκεῖ μὲν ἀρσενικὸν ὄνομα κυβερνήτου,  ἐνταῦθα δὲ θηλυκόν, γυνὴ Πάνθου, μήτηρ Εὐφόρβου. φησὶ γὰρ Πάνθῳ ἐν  χείρεσσι βάλω, ὡς ἐρρέθη καὶ Φρόντιδι δίῃ. Βαρύνεται δὲ Φρόντις κανόνι  τοιούτῳ. τὰ εἰς τισ δισύλλαβα, μὴ ὄντα ἐπιθετικά, παραληγόμενα τῷ ο ἢ μόνῳ ἢ  σὺν ἑτέρῳ ὀξύνεται: Προιτίς, κοιτίς, φροντίς. τὸ Φρόντις ὡς κύριον βαρύνεται  πρὸς διαστολήν. τὸ πόρτις οὐ μάχεται. εὕρηται γὰρ καὶ χωρὶς τοῦ τ πόρις.  Ἰστέον δὲ καὶ ὡς, εἰ καὶ ἀηδές τι σέσηρε τὸ Φρόντιδι δίῃ διὰ τὰ συχνὰ ι , ὅμως  οὐ κατὰ τὸ Ἴριδι δίῃ.
urn:cts:greekLit:tlg4083.tlg001.hc:17.33|Ὅτι ὁ ἐγχειρῶν ἤδη πολέμῳ ἢ ὅλως ἔργῳ τινὶ            ἐναγωνίῳ καλῶς ἐρεῖ τὸ οὐκέτι δηρὸν ἀπείρητος πόνος ἔσται οὐδέ τ’ ἀδήριτος  οὔτ’ ἀλκῆς οὔτε φόβοιο. Ποιητικῶν δὲ λέξεων παρίσωσις τὸ ἀπείρητος καὶ  ἀδήριτος. καθ’ ὑπερβατὸν δὲ ἡ σύνταξις. λέγει γὰρ ὡς οὐκ ἀπείρατος ἔσται  ἀλκῆς καὶ φόβου. περιττὴ δὲ Ἀττικῶς ἡ ἄρνησις ἐν τῷ οὔτ’ ἀλκῆς. ἤρκει γὰρ  ἡ πρὸ αὐτῆς. ἐν δὲ τῷ ἀπείρητος καὶ ἀδήριτος λείπει ἀντωνυμία τὸ ἐμοὶ ἢ ὑπ'  ἐμοῦ.
urn:cts:greekLit:tlg4083.tlg001.hc:17.34|Ὅτι φαίνεται καὶ τῷ Μενελάῳ ἡ ἀσπὶς χάλκεον ἔχειν  ἐκπέταλον. ὁ γοῦν Εὔφορβος οὔτησε μὲν αὐτὸν κατ’ ἀσπίδα, οὐδ’ ἔρρηξε  χαλκόν, τὸν ἐπιπολάζοντα δηλαδὴ ἐν τῇ ἀσπίδι, ἀνεγνάμφθη δέ οἱ αἰχμή. εἰ  δὲ γράφεται οὐδ’ ἔρρηξε χαλκός — φέρεται γὰρ καὶ τοιαύτη γραφή — , εἴη  ἂν χαλκὸς ἡ τοῦ Εὐφόρβου αἰχμή. Ὅρα δὲ καὶ ὧδε τὸ ἀνεγνάμφθη αἰχμή,  ἀλλοῖον ὂν παρὰ τὸ ἀναγναμφθῆναι δεσμόν. ἐκεῖνο μὲν γὰρ ἀνάλυσιν δηλοῖ ἐν  Ὀδυσσείᾳ, τοῦτο δὲ σιδήρου ἀπὸ ὀξύτητος ἀμβλύτητα κατ’ ἀνάκαμψιν, ἤγουν  στροφήν, εἰς τὸ ἔμπαλιν.
urn:cts:greekLit:tlg4083.tlg001.hc:17.35|Ὅτι ἀνύει καλόν τι ἐνταῦθα ὁ Μενέλαος  ἐπευξάμενος Διὶ̈ πατρί. ἀνυσιμώτατον γὰρ πανταχοῦ παρ’ Ὁμήρῳ ἡ δικαία  εὐχή.
urn:cts:greekLit:tlg4083.tlg001.hc:17.36|Ὅτι στομάχου θέμεθλα τὴν αὐτοῦ θέσιν λέγει, στόμαχον καὶ νῦν  φράζων οὐ τὸ τῆς κοιλίας στόμα κατὰ τοὺς ὕστερον, ἀλλὰ τὸν λεγόμενον  βρόχθον περὶ τὰ τοῦ λαιμοῦ ἔσχατα.
urn:cts:greekLit:tlg4083.tlg001.hc:17.37|Φησὶν οὖν ὡς κατὰ στομάχοιο  θέμεθλα ἔνυξεν ὁ Μενέλαος τὸν Εὔφορβον, ἐπὶ δ’ αὐτὸς ἔρεισε βαρείῃ χειρὶ  πιθήσας: ἀντικρὺ δ’ ἁπαλοῖο δι’ αὐχένος ἤλυθ’ ἀκωκή. εἰ γοῦν μὴ ὁ βρόχθος  ἀλλ', ὡς ἄν τις ἴσως οἰηθείη, τὸ στόμα τῆς κοιλίας ἐπλήγη ὁ Εὔφορβος, πῶς  ἀντικρὺ δι’ αὐχένος τὸ δόρυ φέρεται. τέμνει δὲ καὶ ἐν τῇ γʹ ῥαψῳδίᾳ   στομάχους ἀρνῶν ὁ βασιλεὺς νηλέϊ χαλκῷ.
urn:cts:greekLit:tlg4083.tlg001.hc:17.38|Ὅρα δὲ τὸ ἔρεισε βαρείῃ  χειρὶ πιθήσας ἀντὶ τοῦ ὦσε. καὶ οὐκ ἔστι καιριωτέραν λέξιν εὑρεῖν. ὅθεν  εἴληπται καὶ ἡ ἀντήρεις πληγή, καὶ ἀντερείδειν τὸ ἀντιβαίνειν καὶ ἔπος πρὸς            ἔπος ἐρείδειν, καὶ ὅσα τοιαῦτα. Τὸ δὲ βαρείῃ χειρὶ πιθήσας σύστοιχόν ἐστι  τῷ ἀλκὶ πεποιθώς καὶ τοῖς ὁμοίοις.
urn:cts:greekLit:tlg4083.tlg001.hc:17.39|Περὶ δὲ τοῦ ἁπαλοῖο αὐχένος  προδεδήλωται. Ὅτι οὐ μόνον εὖ γεγονότα τὸν Εὔφορβον ὁ ποιητὴς παραδοὺς  ἀλλὰ καὶ ποδώκη καὶ ἀνδρεῖον, ὡς ἐν τῇ πρὸ ταύτης ῥαψῳδίᾳ ἐδηλώθη, ὃν καὶ  κράτιστον Τρώων μετ’ ὀλίγα φησίν, ἐνταῦθα καὶ κόμην αὐτῷ δίδωσι χαρίεσσαν  καὶ οἰκτείρει χαμαὶ κείμενον. Λέγει γὰρ αἵματί οἱ δεύοντο κόμαι Χαρίτεσσιν  ὁμοῖαι πλοχμοί θ', οἳ χρυσῷ τε καὶ ἀργύρῳ ἐσφήκωντο.
urn:cts:greekLit:tlg4083.tlg001.hc:17.40|Ἐφ’ οἷς  οἰκτιζόμενος εἰκάζει αὐτὸν εἰς ἔρνος ἐλαίας καλόν, εἰπὼν οἷον δὲ τρέφει ἔρνος  ἀνὴρ ἐριθηλὲς ἐλαίης χώρῳ ἐν οἰοπόλῳ, ὅθ’ ἅλις ἀναβέβρυχεν ὕδωρ, καλὸν  τηλεθάον: τὸ δέ τε πνοιαὶ δονέουσι παντοίων ἀνέμων, καί τε βρύει ἄνθεϊ λευκῷ:  ἐλθὼν δ’ ἐξαπίνης ἄνεμος σὺν λαίλαπι πολλῇ βόθρου τ’ ἐξέστρεψε καὶ ἐξετάνυσσ'  ἐπὶ γαίῃ, ἢ ἐπὶ γαίης, τοῖον Εὔφορβον Μενέλαος ἐπεὶ κτάνε, τεύχεα ἐσύλα.  Οὕτω καὶ ἐν Ὀδυσσείᾳ σεμνύνας ὁ Ὁμηρικὸς Ὀδυσσεὺς τὴν βασιλικὴν παῖδα  παρατίθησι τῷ ἐπαίνῳ ἐκείνης καὶ ἀπὸ εὐφυοῦς δένδρου παραβολήν. Ὅρα δὲ  ὡς τὰς μὲν τρίχας τῆς τοῦ Ἀχιλλέως πήληκος αἵματι καὶ κονίαις μιανθείσας  ἐσέμνυνεν, εἰπὼν ὅτι πάρος οὐ θέμις ἦν οὕτω γίνεσθαι, τὴν δὲ τοῦ Εὐφόρβου  κόμην ἠρέμα ᾠκτίσατο οἷα Χαρίτεσσι μὲν ὁμοίαν, δευομένην δὲ αἵματι. εἰ δὲ  τοιοῦτον ὄντα εὔκομον μὴ καρηκομόωντα ἔφη ὁ ποιητής, οὐκ ἂν θαυμάσῃ τις  ἀναπολήσας εἰς νοῦν ὅτι τὸ καρηκομᾶν καὶ ἐπὶ ἀψύχων λέγεται. Μάτρων γοῦν ὁ  παρῳδὸς λέγει που μυελόεν βλάστημα, καρηκομόωντας ἀκάνθαις. εἰ δὲ σεμνὸν ἡ κατὰ φύσιν καλὴ κόμη, καλῶς ἄρα καὶ ἡ τοῦ Εὐφόρβου εὐλογεῖται, ἐπεὶ  οὐδὲ τοῖς ἥρωσι ψόγον εἶχε τὸ καρηκομᾶν. οἱ δέ γε ὕστερον ἐντριβόμενοι καὶ  προκόμια περίθετα λαμβάνοντες, ἀλλ’ αὐτοὶ οὐκ ἔστιν εἰπεῖν εἰς ὅσον ἐψέγοντο,  ἐπεὶ καὶ γυναικικά εἰσι τὰ τοιαῦτα οἷα πηνήκαις ἢ φενάκαις οἰκεῖα, κατὰ τὸν            Δειπνοσοφιστὴν εἰπεῖν.
urn:cts:greekLit:tlg4083.tlg001.hc:17.41|Ἰστέον δὲ ὅτι τὸ Χαρίτεσσιν ὁμοῖαι ἀντὶ τοῦ  τοιαῦται οἵας ἂν ἔχοιεν αἱ Χάριτες. οὐ γὰρ ἔστι κόμας αὐταῖς ἐοικέναι ταῖς Χάρισι, ταῖς σωματικαῖς δηλαδὴ καὶ μυθικαῖς.
urn:cts:greekLit:tlg4083.tlg001.hc:17.42|Πλοχμοὶ δὲ ἰδοὺ ἐπὶ ἀνδρῶν  ὡς τῶν πλοκάμων ἐπὶ γυναιξὶ λεγομένων, ὅθεν καὶ ἐϋπλόκαμοι ἐκεῖναι. Δῆλον  δὲ ὅτι πλοχμὸς μὲν ἐκ τοῦ πέπλεγμαι πρός τινα ὁμοιότητα τοῦ βέβρεγμαι  βρεχμός, πλόκος δὲ ὁ παρὰ Λυκόφρονι ἐκ τοῦ πλέκω. ἐξ αὐτοῦ ὁ κοινῶς  γραφόμενος πλόκαμος, καθὰ ἐκ τοῦ θάλλω θάλος καὶ θάλαμος, ὡς καὶ ἄρχω  ἀρχός καὶ ὄρχαμος. Τὸ δὲ χρυσῷ καὶ ἀργύρῳ τρίχας σφηκοῦσθαι πλοῦτόν τε  ὑπεμφαίνει τοῦ ἔχοντος καὶ τριχῶν δὲ πολλὴν οὐλότητα. Σφηκοῦσθαι δὲ χρυσῷ  καὶ ἀργύρῳ τὸ σφίγγεσθαι οἷά τινι σφηκώματι τῷ ἀπὸ χρυσοῦ καὶ ἀργύρου λεπτοτάτῳ ἑλκύσματι. φασὶ δὲ οἱ ῥητορικώτερον ἐπιβάλλοντες, ὅτι λανθάνουσιν  ἑαυτοὺς οἱ βάρβαροι τὸν ἐν πολέμῳ καλλωπισμὸν λάφυρα τοῖς πολεμίοις φέροντες. Λέγουσι δὲ καὶ ὅτι παραμυθεῖται τὸν φιλέλληνα ὁ ποιητὴς ἀκροατὴν διὰ τῶν  τοιούτων κομῶν τοῦ καλοῦ Εὐφόρβου, εἴ που δυσχεραίνει ἐφ’ οἷς αἱ τῆς περικεφαλαίας τοῦ Ἀχιλλέως πρὸ μικροῦ ἐμιάνθησαν ἔθειραι αἵματι καὶ κονίῃσιν.  ἐρρέθη δέ τις πρὸ τούτων καὶ ἕτερος χρυσοφορῶν. ἄλλως μέντοι ἐκεῖνος ἠύ̈τε  κούρη. Ἐκ τῆς τῶν σφηκῶν δὲ κατὰ τὸ μέσον ἐντομῆς εἴληπται τὸ σφηκοῦσθαι.  τοῖς γὰρ λεπτῇ μηρίνθῳ σφιγγομένοις ἕπεταί τις καὶ αὐτοῖς διασφὰξ κοίλη, ἡ καὶ  ἐτυμολογοῦσα τοὺς σφῆκας.
urn:cts:greekLit:tlg4083.tlg001.hc:17.43|Τὸ δὲ τρέφει ἀνήρ ἐξαίρετόν τι ἔρνος  δηλοῖ, ὃ μόνον ἀπολαβών τις ἐπιμελεῖται αὐτοῦ. Τὸ δὲ ἐριθηλές οὐ μακράν ἐστι  τοῦ τηλεθάον, εἴγε καὶ αὐτὸ ἀπὸ τοῦ θάλλειν γίνεται ὡς οἷα θαλέθον.
urn:cts:greekLit:tlg4083.tlg001.hc:17.44|Ἐκ τούτου γὰρ τὸ τηλεθάειν εἰς ὃ συντελεῖ καὶ τὸ τοῦ χώρου οἰοπόλον, εἴ τις  ἔρημον αὐτὸν ἑρμηνεύσει. φασὶ γὰρ τὰ ἐν ἐρημίᾳ καὶ μονάζοντα φυτὰ  μάλιστα θάλλειν, τὰ δὲ μὴ τοιαῦτα ἧττον εὔτροφα εἶναι, οἷα τὴν ἀλλήλων  εὐφυί̈αν τῇ ἐγγύτητι ἀφαιρούμενα.
urn:cts:greekLit:tlg4083.tlg001.hc:17.45|Ἐλαίης δὲ ἔρνος παραλαμβάνει,  ἁπλῶς οὕτως ἀρέσαν αὐτῷ πόθῳ τοῦ καλοῦ τοῦδε φυτοῦ, ἴσως δὲ καὶ διὰ τὴν            Ἀθηνᾶν, ᾗ ἀνάκειται τὸ τοιοῦτον διὰ τὸν ἐξ αὐτοῦ γλαυκῶπα καρπόν. Ἰστέον δὲ  ὅτι οἰοπόλα ὄρη οὐ μόνον τὰ ἔρημα, ὡς καὶ ἀλλαχοῦ δηλοῦται, ὅπου δηλαδὴ  παρατυχών τις οἶος, τουτέστι μόνος, πολεῖ, ὅ ἐστιν ἀναστρέφεται. ἢ καὶ   ἄλλως, τὰ μεμονωμένα τοῦ πολοῦντος διὰ τὸ ἐρημάζειν, ἀλλὰ καὶ τὰ εὔθετα εἰς  νομὰς καὶ ἀγαθὰ ὄϊς, ἤγουν θρέμματα, πολεῖν ἐν τοῖς ἐκεῖ.
urn:cts:greekLit:tlg4083.tlg001.hc:17.46|Τὸ δὲ  ἀναβέβρυχεν, ὅπερ ὀνοματοποιηθὲν τὸ ἀναπηγάζειν δηλοῖ, γράφεται καὶ  ἀναβέβροχεν, ὅ ἐστι πίνεται, ὅθεν καὶ τὸ καταβρόξειεν, οἷον ὃς τὸ  καταβρόξειε. Δῆλον δὲ ὅτι τοῦ ἀναβεβρυχέναι λειότερον τὸ ἀναβλύζειν ἐστίν.  αὐτὸ δὲ καὶ ἀναβλυσθονεῖν λέγεται, ὡς ἐν ῥητορικῷ εἴρηται Λεξικῷ.
urn:cts:greekLit:tlg4083.tlg001.hc:17.47|Τὸ  δὲ πνοιαὶ δονέουσιν ἀνέμων τὸ εὔχρηστον δηλοῖ τῆς τῶν ἀνέμων πνοῆς, ὑφ'  ὧν τὸ φυτὸν εὔτονον καὶ φυλακτικὸν τοῦ καρποῦ γίνεται.
urn:cts:greekLit:tlg4083.tlg001.hc:17.48|Εἰ δ’ ἄνεμος  ἐνταῦθα βόθρου αὐτὸ ἐκστρέφει, ἀλλ’ οὐχ’ ἁπλῶς ἄνεμος οὗτος, ἀλλὰ ἐλθὼν  σὺν λαίλαπι πολλῇ, οὓς καὶ ἐξαπίνης οἴδαμεν πνέοντας κατὰ τοὺς ἐκνεφίας καὶ  τυφωνικοὺς καὶ ὅλως ἀελλώδεις, καὶ οὐ τρέφοντας ἀλλὰ ἐξολλύντας. ἄλλως γὰρ  ἀνεμοτραφῆ ἀκούομεν φυτὰ κούφοις αὐξόμενα πνεύμασι. ταῦτα δὲ οἱ ἰδιῶται  τεχνῖται ἀνεμόδαρτα λέγουσιν, ἃ δηλαδὴ πνοιαὶ δονέουσι παντοίων ἀνέμων.
urn:cts:greekLit:tlg4083.tlg001.hc:17.49|Ἔνθα τὸ παντοίων ἐν ὑψηλῷ ἢ ἀγχωμάλῳ τόπῳ ἑστάναι δηλοῖ τὸ  ἔρνος. ἄλλως γὰρ οὐκ ἂν αὐτῷ παντοῖοι προσβάλοιεν ἄνεμοι. Τὸ δὲ βρύειν κυριολεκτεῖσθαι λέγεται ἐπὶ τοῦ τὴν ἐλαίαν ἀνθεῖν. ἐκ δὲ τοῦ τοιούτου ῥήματος  ἔοικε λέγεσθαι καὶ ἔμβρυον τὸ ἔνδον γαστρὸς βρύον, ἤτοι ἀνθοῦν. Ὅτι δὲ  βρύειν παρὰ τοῖς ὕστερον καὶ ἐπὶ ὑδάτων λέγεται πηγιμαίων, καθὰ καὶ τὸ  βλύζειν, ἐξ οὗ καὶ τὸ οἴνου ἀποβλύζων, δηλοῖ καὶ ἡ βρύσις, ἧς πρωτότυπον τὸ  βρύω, ἀφ’ οὗ καὶ τὸ ἀναβέβρυχεν, ὃ καὶ ἀναπιδύειν λέγεται κοινότερον,  ἄλλως δέ γε κωμικῶς τονθολυγεῖν καὶ κοχυδεῖν, ὡς αἱ παρὰ τῷ Ἀθηναίῳ  χρήσεις δηλοῦσιν, οἷον ποταμοὶ ἀθάρης καὶ μέλανος ζωμοῦ πλέοι διὰ τῶν  στενωπῶν τονθολυγοῦντες ἔρρεον, ἤγουν ποιὸν ἦχον ἀποτελοῦντες, ὅθεν ἴσως  καὶ τὸ τονθορύζειν, καὶ πάλιν αὐτόματοι διὰ τῶν τριόδων ποταμοὶ λιπαροῖς  ἐπιπάστοις ζωμοῦ μέλανος καὶ Ἀχιλλείοις μάζαις κοχυδοῦντες ἐπιβλύξ.  Τούτων δὲ τὰ μὲν ἐπίπαστα καὶ παρὰ τῷ Ἀριστοφάνει κεῖται. ὁ δὲ μέλας ζωμὸς  τοῖς Λάκωσι ποθητὸς ἦν. αἱ δὲ Ἀχίλλεαι μάζαι προδεδήλωνται. ἀπὸ δὲ τοῦ  κοχυδεῖν καὶ τὸ κοχύδεσκεν εὕρηται. Τὸ δὲ ἐπιβλύξ ἐκ τοῦ βλύζω βλύξω  Δωρικοῦ παρῆκται. ταῖς δὲ Ἀχιλλείοις μάζαις καὶ αἱ κατὰ Αἴγιναν συναξιοῦνται  λόγου, οἷον μάζαι δ’ ἐν ταῖσι παλαίστραις Αἰγιναῖαι κατεβέβληντο.
urn:cts:greekLit:tlg4083.tlg001.hc:17.50|Ἄνθος δὲ λευκὸν τὸν κυπρισμὸν τῆς ἐλαίας φησὶ κατὰ τοὺς παλαιούς, οἵ φασι  καὶ κοτινοφόρους ὡς τὰ πολλὰ τοὺς ὑψηλοὺς εἶναι τόπους. ἀμέλει, φασί, καὶ ἐν  ἀκροπόλει τῆς Ἀττικῆς πρῶτον ἐλαία ἐφάνη.
urn:cts:greekLit:tlg4083.tlg001.hc:17.51|Τὸ δὲ βόθρου ἐξέστρεψε            παρατετηρημένως ἐρρέθη. μετέωροι γάρ εἰσι καὶ ἐπιπολῆς κείμεναι τῆς ἐλαίας  αἱ ῥίζαι καὶ διὰ τοῦτο εὐκατάστροφοι διὸ καὶ γύρους ἐπισκάπτουσιν αὐταῖς. οὐκ  ἂν δὲ εἴη καιριωτέραν λέξιν εὑρεῖν οὔτε τοῦ βόθρου, περὶ ὃν ἕστηκεν ἡ ἐλαία  διασχοῦσα ταῖς ῥίζαις τὴν γῆν, οὔτε τοῦ ἐξέστρεψεν, εἰ καὶ δοκεῖ καίριον ὁμοίως  εἶναι καὶ τὸ ἀνέτρεψεν, ὥσπερ καὶ τὸ ἀνέστρεψεν.
urn:cts:greekLit:tlg4083.tlg001.hc:17.52|Ὅρα δὲ καὶ ὅτι  δεξιῶς ἀπέδωκε τὴν κατὰ τὸν Εὔφορβον παραβολὴν ἀκολούθως τῇ ἀρχῇ. εἰπὼν  γὰρ οἷον δὲ τρέφει ἔρνος ἀνήρ, ἐπάγει τοῖον Πάνθου υἱὸν Μενέλαος  ἔκτανε. Σημείωσαι δὲ ὅτι οὐδένα Τρωϊκὸν ἄνδρα πεσόντα ᾠκτίσατο πλέον τοῦ  Εὐφόρβου ὁ ποιητής, σεμνύνων καὶ οὕτω τὸν τοῦ Ἀχιλλέως ἑταῖρον ὡς ὑπὸ  ἀξιολόγου ἀνδρὸς πεσόντα, καὶ ὅτι ἄριστα καὶ ἡ πρὸς τὸ τῆς ἐλαίας ἔρνος παραβολὴ ἐπ’ αὐτῷ πεποίηται. ἔδει γὰρ τὸν καλὸν φυτῷ παραβαλεῖν ἀεὶ τὸ κάλλος  φυλάσσοντι. διὸ καὶ ἡ Θέτις τοιαύτῃ χρήσεται παραβολῇ ἐπὶ τοῦ φιλτάτου  παιδός. τοὺς μέντοι Λαπίθας ἀλλαχοῦ διὰ τὸ ἐν μάχῃ στάσιμον δρυσὶν εἴκασεν,  αἳ ἄνεμον μένουσιν ἀεὶ καὶ ὑετόν. τῷ δὲ τοῦ Ἕκτορος μεγέθει πεσόντος πρὸ   τούτου κεραυνωθείσης δρυὸς εἰκὼν ἥρμοσεν.
urn:cts:greekLit:tlg4083.tlg001.hc:17.53|Ὅτι γλυκείᾳ  παραβολῇ τῇ περὶ τοῦ καλοῦ Εὐφόρβου ἐπιπλέκει συναπτῶς ὁ ποιητὴς ἑτέραν  φοβεράν, τὴν ἀπὸ λέοντος ἀπροσμάχου, κεραννὺς κἀνταῦθα δεξιῶς ταῖς  προσηκούσαις ἰδέαις τὴν ποίησιν, ἔνθα τὸν Μενέλαον, ἐν οἷς τοῦ Εὐφόρβου  περιγέγονε, λέοντι παραβάλλει, ὃς ὀρεσίτροφος, ἀλκὶ πεποιθώς, βοσκομένης  ἀγέλης βοῦν ἁρπάσει, ἥ τις ἀρίστη, τῆς δ’ ἐξ αὐχέν’ ἔαξε λαβὼν κρατεροῖσιν  ὀδοῦσι πρῶτον, ἔπειτα δέ θ’ αἷμα καὶ ἔγκατα πάντα λαφύσσει δῃῶν, ἀμφὶ δὲ  τόν γε κύνες ἄνδρες τε νομῆες πολλὰ μάλα ἰύ̈ζουσιν ἀπόπροθεν οὐδ’ ἐθέλουσιν   ἀντίον ἐλθέμεναι: μάλα γὰρ δριμὺς χόλος αἱρεῖ, τὸν λέοντα δηλαδή, ἢ μάλα  γὰρ χλωρὸν δέος αἱρεῖ, τοὺς νομέας δηλονότι, ὣς τῶν οὔ τινι θυμὸς ἐνὶ  στήθεσσιν ἐτόλμα ἀντίον ἐλθεῖν Μενελάου. Καὶ ὅρα ὡς ἡ παραβολὴ αὕτη ὅλη  ὅλῳ προσαρμόζει τῷ πράγματι καί, κατὰ τοὺς παλαιοὺς εἰπεῖν, πάντα πᾶσι  παραβέβληται, τὸ πλῆθος τῶν Τρώων ἀγέλῃ βοῶν, ὁ ἄριστος Εὔφορβος τῇ  ἀρίστῃ βοί̈, ὁ κτείνας Μενέλαος τῷ τὸν αὐχένα τῆς βοὸς κρατεροῖς ὀδοῦσι  κατάξαντι λέοντι, ἡ ἀπραξία τῶν Τρωϊκῶν ἀριστέων κυσὶ καὶ βουκόλοις, οἳ  θέλοντες ἀμῦναι οὐ δύνανται.
urn:cts:greekLit:tlg4083.tlg001.hc:17.54|Ὅρα δὲ καὶ ὅτι καὶ νῦν τὸ ἁρπάζειν ἐπὶ  λέοντος εἶπεν κυριολεκτούμενον ἐπ’ αὐτοῦ, καθὰ καὶ ἐπὶ λύκου καὶ κυνὸς καὶ           τῶν τοιούτων. Ὅτι δὲ τὸ ἄριστον ἐν θρέμμασιν ὑπὸ τοιούτων θηρίων ἁρπάζεται,  προεδηλώθη ἐν τῷ ὑπ’ ἐκ μήλων αἱρεύμενοι, καὶ ὅτι δὲ ἰδιότης λέοντός ἐστι  καταγνύειν τὸν αὐχένα τῆς ἁρπαγείσης βοὸς πρὸς ἀσφάλειαν ἑαυτοῦ  προδεδήλωται καὶ αὐτό.
urn:cts:greekLit:tlg4083.tlg001.hc:17.55|Λαφύσσειν δὲ κυρίως καὶ αὐτὸ ἐπὶ λέοντος καὶ  λύκου καὶ τῶν ὁμοίων.
urn:cts:greekLit:tlg4083.tlg001.hc:17.56|Τὸ δὲ ἰύ̈ζειν εἶδός ἐστι συριγμοῦ, ἐξ οὗ καὶ  ὄνομα ὁ ἰϋγμός, ὡς τὸ μολπῇ τ’ ἰϋγμῷ τε. ἐξ αὐτοῦ δὲ καὶ ἴϋγξ ὄρνεον, ὡς  ἀπὸ τοῦ σαλπίζω σάλπιγξ. Ὅτι τὸ μεῖζον ὁ ποιητὴς δοὺς τῷ Μενελάῳ, ἤγουν  τὸν τοῦ Εὐφόρβου φόνον, ἀποστεροῖ αὐτὸν τοῦ ἐλάττονος. ἱστορεῖ γὰρ μὴ  δυνηθῆναι αὐτὸν συλῆσαι τὰ τεύχεα ἐκείνου.
urn:cts:greekLit:tlg4083.tlg001.hc:17.57|ἐπεί, φησίν, ἀγάσατο  Φοῖβος Ἀπόλλων, ὅ ἐστιν ἐφθόνησε, καὶ ἐπῶρσε τῷ Μενελάῳ τὸν Ἕκτορα.  ἔστι δὲ ὁ τοῦ Ἀπόλλωνος ἐνταῦθα φθόνος κώλυμα ἐκ τοῦ μοιριδίου, εἰς ὃ  μυριαχοῦ ὁ Ἀπόλλων ἐκλαμβάνεται.
urn:cts:greekLit:tlg4083.tlg001.hc:17.58|Ὅτι οὐ μόνον ἐν Ὀδυσσείᾳ  Μέντης Ἑλληνικός, ἀλλὰ καὶ ἐνταῦθα Μέντης ἡγήτωρ Κικόνων, τῶν καὶ ἐν  Ὀδυσσείᾳ δηλουμένων, ἔθνους Θρᾳκικοῦ περί που Μαρώνειαν, ἐπικουροῦντος  τοῖς Τρωσίν.
urn:cts:greekLit:tlg4083.tlg001.hc:17.59|Ὅτι παροιμιῶδες τὸ ἀκίχητα διώκων, λεχθὲν παρὰ  Ἀπόλλωνος πρὸς Ἕκτορα, ὅτε τοὺς Ἀχιλλέως ἵππους ἐδίωκεν. οὓς καὶ  ἐπαινῶν φησιν ὅτι ἀλεγεινοὶ αὐτοί, ὡς καὶ ἀλλαχοῦ προερρέθη, ἀνδράσι γε  θνητοῖσι δαμῆναι ἠδ’ ὀχέεσθαι ἄλλῳ γ’ ἢ Ἀχιλῆϊ, τὸν ἀθανάτη τέκε μήτηρ.  Τὸ δὲ ὅλον τῆς φράσεως οὕτως Ἕκτωρ, σὺ μὲν ὧδε θέεις ἀκίχητα διώκων  ἵππους Αἰακίδαο. Οἳ δ’ ἀλεγεινοί καὶ ἑξῆς, ὡς προσεχῶς γέγραπται.  Ἐντεῦθεν δὲ τόν τε Ἀχιλλέα ἱππότην ἄριστον καί, ὡς εἰπεῖν, ἱππόδαμον συλλογιστέον, καὶ τοὺς ἵππους δὲ αὐτοῦ ἀγερώχους ἐπινοητέον. οὕτω καὶ ὁ Βουκέφαλος ἵππος Ἀλεξάνδρῳ μόνῳ εἴκειν ἠγάπα.
urn:cts:greekLit:tlg4083.tlg001.hc:17.60|Τὸ δὲ πλῆρες τῆς ῥηθείσης  παροιμιώδους συντάξεως τοιοῦτον: σὺ μὲν ὧδε θέεις, εἶτα ὡς ἄλλης ἀρχῆς,  ἀκίχητα διώκων ἵππους, καὶ τὸ ἑξῆς. Ποσειδώνιος δέ, ὁ Ἀριστάρχου  ἀναγνώστης, οὕτω λέγει: σὺ μὲν ὧδε θέεις ἀκίχητα, εἶτα: διώκων ἵππους            Αἰακίδαο, καὶ τὸν Ἀρίσταρχον ἀποδέχεσθαι τοῦτο.
urn:cts:greekLit:tlg4083.tlg001.hc:17.61|Τὸ δὲ ὀχέεσθαι  ἄλλοθι μὲν ἐνεργητικῶς νοεῖται, οὕτω γάρ φαμεν, ὡς θέλει τις ἐφ’ ἵππου ὀχεῖσθαι. ἐνταῦθα δὲ ὀχέεσθαι λέγει τοὺς Ἀχιλλέως ἵππους παθητικῶς παντὶ τοῦ ὑπὸ  ἡνιόχῳ, ἤγουν ἀναβάτῃ, γίνεσθαι.
urn:cts:greekLit:tlg4083.tlg001.hc:17.62|Τὸ δὲ ἄλλῳ γ’ ἢ Ἀχιλῆϊ καινῶς  ἐσχημάτισται καθ’ ὁμοιότητα τοῦ ἀνθρώπους, ὃς ἐπίορκον ὁμόσει. οὕτω γὰρ  κἀνταῦθα ἐκ τοῦ ἀνδράσι θνητοῖς κατέβη εἰς ἑνικὸν τὸ ἄλλῳ. ἄλλως δὲ ἦν  τὸ τετριμμένον καὶ σύνηθες, ὥσπερ ἐκεῖ ἀνθρώπων, ὃς ἐπιορκήσει, οὕτω  κἀνταῦθα ἀνδρῶν ἄλλῳ ἢ Ἀχιλῆϊ. Ὅρα δὲ κἀνταῦθα τὸν γε σύνδεσμον ἐν τῷ  ἄλλῳ γ’ ἢ Ἀχιλῆϊ οὐκ ἀναγκαίως ἐπεντεθέντα. οὐδὲ γὰρ ἡ χασμῳδία, ἣν  ἰᾶται, σκληρὰ ἦν. ἡ δὲ ἀθανάτη ἀναλόγως εἴρηται τῷ ἡ εὐποιήτη, ἡ εὐξέστη, ἡ  ἀσβέστη, καὶ τοῖς ὁμοίοις.
urn:cts:greekLit:tlg4083.tlg001.hc:17.63|Ὅτι τὸ διαλελυμένως ἤδη συνταχθὲν μετὰ  δοτικῆς περὶ Πατρόκλῳ βαῖνε συνάψας ἐνταῦθα συντάσσει ὁμοίως εἰπὼν  Πατρόκλῳ περιβάς. Ὅτι τὸν Εὔφορβον Τρώων ἄριστον λέγει. τὸν δ’ αὐτὸν  καὶ Δάρδανον φθάσας εἶπε. Τρῶες ἄρα καὶ οἱ Δάρδανοι, ὡς καὶ ὅτε λέγει Τρῶες  καὶ Λύκιοι καὶ Δάρδανοι, μέσους τιθεὶς ἐκεῖ τοὺς ἐπικούρους, ὡς δῆθεν ἰσοτίμους  τοῖς Ἰλιεῦσιν.
urn:cts:greekLit:tlg4083.tlg001.hc:17.64|Ἐνταῦθα δὲ κεῖται καὶ ἀφελὴς ἐκ περισσοῦ ἔννοια  σχεδιαστικὴ ἀναπληροῦσα στίχον. εἰπὼν γὰρ Ἀπόλλων Ἕκτορι ὅτι Μενέλαος  ἔπεφνεν Εὔφορβον, ἐπάγει παῦσε δὲ θούριδος ἀλκῆς, ὅπερ οὐδ’ ὅλως ἐχρῆν  λαληθῆναι. Προδηλότατον γάρ, ὡς ὁ φονευθεὶς πέπαυται τοῦ τε θοῦρος εἶναι καὶ  τοῦ ἀλκὴν ἔχειν.
urn:cts:greekLit:tlg4083.tlg001.hc:17.65|Ὅτι θείας βοηθείας φραστικὸν τὸ ἔβη θεὸς ἂν  πόνον ἀνδρῶν.
urn:cts:greekLit:tlg4083.tlg001.hc:17.66|Ὅτι ἀμυντικοῦ ἀνδρὸς τὸ τὸν δεῖνα αἰνὸν ἄχος  πύκασε φρένας ἀμφιμελαίνας, πάπτηνεν δ’ ἂρ ἔπειτα κατὰ στίχας, ὡς            ἀμυνούμενος δηλαδή. Τὸ δὲ ἀμφιμελαίνας τινὰ τῶν ἀντιγράφων οὐ μίαν  σύνθετον οἴδασι λέξιν ἀλλὰ δύο, ἵνα λέγῃ: ἀμφὶ φρένας μελαίνας.
urn:cts:greekLit:tlg4083.tlg001.hc:17.67|Ὅτι  καὶ νῦν ὀξέα κεκληγέναι φησὶ τὸν Ἕκτορα, ἐξ ἀετοῦ ἤ τινος ἀετώδους τὸ  κεκληγέναι λαβών. καὶ φλογὶ δὲ αὐτὸν εἰκάζει, εἰπὼν ὀξέα κεκληγὼς  φλογὶ ἴκελος Ἡφαίστοιο ἀσβέστῳ. καὶ εἶχε μὲν εἰπεῖν ταῦτα καὶ διὰ  παραβολῶν πλατυτέρων, στενοῖ δὲ ὅμως τὸν λόγον συγκατεπειγόμενος τῷ  καιρῷ. Τὴν δὲ ἄσβεστον φλόγα φθάσας ἀσβέστην ἔφη ἐν τῷ κατ’ ἀσβέστη  ἐκέχυτο φλόξ. Ἰστέον δὲ ὡς τὸ μὲν φλογὶ ἴκελος ἐξ ὀρθοῦ ἐστι παραβολή,   τὸ δὲ ὀξέα κεκληγώς ἔμφασιν μόνον ἔχει παραβολῆς.
urn:cts:greekLit:tlg4083.tlg001.hc:17.68|Ὅτι λογισμοῖς Μενέλαος ἐνταῦθα ταλαντεύεται τοιούτοις νεμέσιν μὲν ὑφορώμενος  καὶ αἰδούμενος, εἰ τὸν Πάτροκλον λίπῃ κείμενον δι’ αὐτόν, εἰ δὲ ἀντιστῇ, δεδιὼς κίνδυνον. εἶτα κρίνει οὐ νεμεσητὸν εἶναι χωρῆσαι τῷ Ἕκτορι, ἵνα μὴ θεομαχῇ, ἐπεὶ ὁ Ἕκτωρ ἐκ θεοῦ πολεμεῖ. Καὶ ὅρα μεγαλοπρέπειαν ἤθους. οὐ   γὰρ θνητῷ ὑποχωρεῖν λέγει ἀλλὰ θεῷ. Ἔστι δὲ ἡ Ὁμηρικὴ φράσις τοιαύτη  ὤμοι ἐγών, εἰ μέν κε λίπω κατὰ τεύχεα καλὰ Πάτροκλον θ’ ὃς κεῖται ἐμῆς  ἕνεκ’ ἐνθάδε τιμῆς, μή τίς μοι Δαναῶν νεμεσήσεται, ὅς κεν ἴδηται. εἰ δέ κεν            Ἕκτορι μοῦνος ἐὼν καὶ Τρωσὶ μάχωμαι αἰδεσθείς, μή πώς με περιστείωσιν  ἕνα πολλοί: Τρῶας δ’ ἐνθάδε πάντας ἄγει κορυθαιόλος Ἕκτωρ. ἀλλὰ τίη μοι  ταῦτα φίλος διελέξατο θυμόσ; ὁππότ’ ἀνὴρ ἐθέλῃσι πρὸς δαίμονα φωτὶ μάχεσθαι, ὃν θεὸς τιμᾶ, τάχα οἱ μέγα πῆμα κυλίσθη. τῷ μ’ οὔ τις Δαναῶν νεμεσήσεται ἰδὼν Ἕκτορι χωρήσαντα, ἐπεὶ ἐκ θεόφιν πολεμίζει. Καὶ ὅρα ἐν τοῖς ῥηθεῖσι  μνήμην αἰδοῦς βλαβερᾶς. εἰ γὰρ αἰδεσθεὶς ὁ Μενέλαος πολεμήσει εἷς πρὸς περιστάντας πολλούς, ὅ ἐστι πρὸς πάντας Τρῶας, ὡς δηλοῖ τὸ Τρῶας δ’ ἐνθάδε  πάντας ἄγει Ἕκτωρ, βλαβήσεται ἄν. καὶ τοίνυν οὔτε νεμεσητέον ἁπλῶς, ἀλλ'  οὐδὲ ἐπιστρεπτέον τῶν νεμεσώντων αἰδουμένοις εἰκῇ, ἀλλ’ ἑκάτερα, ὅτε δέον  ἐστίν.
urn:cts:greekLit:tlg4083.tlg001.hc:17.69|Ἰστέον δὲ ὅτι τὸ ὤμοι ἐγώ πολλαχοῦ προκατάρχει τοιούτων τε  λόγων καὶ ἐννοιῶν δὲ γοερῶν, ὡς οἷα προοιμιακόν τι νόημα.
urn:cts:greekLit:tlg4083.tlg001.hc:17.70|Ὅρα  δὲ καὶ σχῆμα συνήθως ἐλλειπτικὸν ἐν τῷ μή τίς μοι νεμεσήσεται, καὶ μή πώς  με περιστείωσι. λείπει γὰρ συνήθως ἐν τούτοις τὸ δέδοικα ἢ τοιοῦτόν τι ῥῆμα,  ἵνα λέγῃ, ὅτι δέδοικα μὴ νεμεσηθῶ, καὶ δέδοικα μὴ κινδυνεύσω. οἰκεῖον δὲ τὸ  σχῆμα καὶ νῦν ἀνδρὶ ἐναγωνίῳ καὶ μὴ ἔχοντι φράζειν ἐντελῶς διὰ ἔπειξιν.
urn:cts:greekLit:tlg4083.tlg001.hc:17.71|Τὸ δὲ Ἕκτορι καὶ Τρωσί μεγαλοφροσύνην ἔχει, ὡς τοῦ Μενελάου  μὴ δεδιότος μόνον τὸν Ἕκτορα, πάντας δέ, ὡς δεδήλωται.
urn:cts:greekLit:tlg4083.tlg001.hc:17.72|Τοῦ δὲ  περιστείωσιν ὅ ἐστι πέριξ κυκλώσουσι, πρῶτον ἀπαθὲς τὸ στέωμεν, οὗ χρῆσις  ἐν τοῖς πρὸ τούτων. Ὅλον δὲ τὸ περιστείωσιν ἕνα πολλοί δύναται καὶ παροιμιῶδες εἶναι. Τὸ δὲ πολλοί δοκεῖ μὲν ἀντὶ τοῦ πάντες κεῖσθαι, ὡς καὶ προείρηται, μάλιστα δὲ ἀσφαλῶς ἔχει κατὰ φύσιν ἀορίστως νοούμενον. εἰ γὰρ καὶ            πάντες ἑνί τινι ἐπέλθωσιν ἀλλ’ οὐκ ἤδη καὶ πάντες αὐτὸν περιστήσονται τὸν ἕνα,  τὸν ὀλίγον, πολλοὶ δέ τινες, ὡς εἰκός.
urn:cts:greekLit:tlg4083.tlg001.hc:17.73|Τὸ δὲ πρὸς δαίμονα φωτὶ  μάχεσθαι ταὐτὸν μέν ἐστι τῷ διὰ μέσου φωτὸς θεοφιλοῦς δαιμονομαχεῖν,  στρυφνῶς δὲ καὶ συνεστραμμένως πέφρασται διὰ συντομίαν. βούλεται δὲ λέγειν,  ὅτι ὁ μαχόμενος ἀνδρί, ὃν δαίμων τιμᾷ, εἰ καὶ δοκεῖ ἁπλῶς ἀνθρώπῳ μάχεσθαι,  ἀλλ’ ἀληθῶς διὰ μέσου τοῦ τοιούτου δαίμονι μάχεται. τοῦτο δὲ ἀλλαγέντος τοῦ  δαίμονος εἰς ἀγαθὸν ὄνομα καλὸν ἔσται γνωμικόν, ἵνα εἴπῃ ὅτι ἐπιβλαβές  ἐστιν, ὅτε τις ἐθέλει πρὸς θεὸν φωτὶ μάχεσθαι, ὃν ἐκεῖνος τιμᾷ. δι’ οὗ δηλοῦται,  ὡς οὐ χρὴ θεοφιλεῖ ἀνδρὶ ἀνθίστασθαι. εἰ γὰρ θεῷ φίλος ὁ πολεμούμενος, κοινὰ  δὲ τὰ τῶν φίλων, κοινὸς ἄρα καὶ ὁ πόλεμος τῷ τε θεῷ καὶ τῷ θεοφιλεῖ, ὃν ἐνέφηνεν Ὅμηρος ἐν τῷ ἐπεὶ ἐκ θεόφιν πολεμίζει, ὃ ταὐτὸν τῷ ἐπεὶ θεοφιλής  ἐστι.
urn:cts:greekLit:tlg4083.tlg001.hc:17.74|Τὸ δὲ πῆμα ἐκυλίσθη καὶ νῦν ἀντὶ τοῦ ἄνωθεν ἐκ θεοῦ ἐπῆλθε.
urn:cts:greekLit:tlg4083.tlg001.hc:17.75|Τὸ δὲ Ἕκτορι χωρήσαντα ἀντὶ τοῦ ἀναχωρήσαντα, ὑποχωρήσαντα,  ἐκχωρήσαντα, ὃ καὶ εἴκειν λέγεται.
urn:cts:greekLit:tlg4083.tlg001.hc:17.76|Ὅτι πάνυ ὁ ποιητὴς ἐξαίρει τὸν  Αἴαντα, οὐ μόνον ὅτε λέγει ὡς περὶ μὲν εἶδος, περὶ δ’ ἔργα ἐτέτυκτο πάντων  Ἀχαιῶν μετ’ Ἀχιλλέα, ἀλλὰ καὶ μάλιστα νῦν, ὅτε ὁ Μενέλαος λέγει, ὡς εἴ  που Αἴαντός γε βοὴν ἀγαθοῖο πυθοίμην, ἄμφω ἂν ἰόντες ἐπιμνησαίμεθα χάρμης  καὶ πρὸς δαίμονά περ, ἤγουν, Αἴαντος συμμαχοῦντος οὐ μόνον ἐμμέσως, ὡς  ἀνωτέρω ἐρρέθη, μαχοίμεθα ἂν πρὸς δαίμονα, ὅ ἐστι διὰ μέσου θεοφιλοῦς  ἀνδρός, ἀλλὰ καὶ ἀμέσως πρὸς αὐτὸν δαίμονα. ὃ καὶ Διομήδης πλάττεται ποιῶν  ἐν τῇ εʹ ῥαψῳδίᾳ, οὐ μόνον διὰ μέσου τοῦ Αἰνείου πολεμήσας τῇ μητρὶ  Ἀφροδίτῃ, ἀλλὰ καὶ αὐτῇ ἐκείνῃ ἀντικαταστὰς καὶ τρώσας. Τὸ δὲ Ὁμηρικὸν  τοῦτο θεοσεβής τις ἀνὴρ μετακεντρίσας ὡς εἰ καὶ θάλος εὐγενὲς εἰς θεῖον  λειμῶνα, εἴποι ἄν ποτε περὶ ἐναρέτου ἀνδρός, ὡς εἴ που πυθοίμην τοῦ δεῖνος,  ἄμφω ἂν ἐλθόντες ἐπιμνησαίμεθα χάρμης καὶ πρὸς δαίμονά περ, ἤγουν οὐ πρὸς  μόνον ἄνδρα δαιμονοφιλῆ, ἀλλὰ καὶ πρὸς αὐτὸν δαίμονα τὸν κάκιστον δηλαδή.           Ἡ δὲ προκειμένη ἔννοια χρησιμεύει καὶ εἰς τὸ σύν τε δύ’ ἐρχομένω, καὶ  ἁπλῶς εἰς τὸ περὶ συζυγίας φιλικῆς.
urn:cts:greekLit:tlg4083.tlg001.hc:17.77|Ἐν δὲ τοῖς ἑξῆς παροιμιῶδες τὸ  κακῶν δέ κε φέρτερον εἴη, ἀντὶ τοῦ ὡς ἐν κακοῖς κάλλιον. ἐντεῦθεν Σοφοκλῆς  παραξέσας ποιεῖ τὸν Οἰδίποδα λέγοντα περὶ αὑτοῦ, ὅτι κάλλος κακῶν ὕπουλον  ἐξετράφη, ἀντὶ τοῦ ἐν κακοῖς μέγα καὶ περιφανές. εἴη δ’ ἂν ὅμοιόν τι καὶ τὸ  καλόν γ’ ὄνειδος σπαργάνων ἀνειλόμην. ἕτερος δέ τις τὸ φέρτερον κακῶν  ἄλλως ἔφρασε, τοῦ κακοῦ τὸ μεῖον εἰπών, ἐξ Ὁμήρου καὶ αὐτὸς κερδάνας τὸ  νόημα. φέρτατον δὲ κακῶν Ὅμηρος ἐνταῦθα ἔφη τὸ νεκρὸν γοῦν κομίσαι τῷ  Ἀχιλλεῖ τὸν Πάτροκλον.
urn:cts:greekLit:tlg4083.tlg001.hc:17.78|Ἰστέον δὲ ὅτι ἐλλόγου διαστολῆς χρεία ἐν  τῷ Αἴαντός γε, ἵνα μὴ νοοῖτο Αἴαντός γε βοὴν πυθοίμην, ἀλλὰ Αἴαντος  πυθοίμην βοὴν ἀγαθοῦ. καὶ συντάσσεται καὶ νῦν τὸ πυθοίμην μετὰ γενικῆς.   Ὅτι αἰδούμενος οἷον ὁ ποιητὴς ἐπὶ Μενελάῳ φεύγοντι διὰ τὸ Τρώων στίχας  ἐπελθεῖν ἄρχοντος Ἕκτορος λέοντι αὐτὸν εἰκάζει οὕτω πάσχοντι, ὡς ἂν ὧδε  γοῦν σεμνύνῃ τὸν ἥρωα,
urn:cts:greekLit:tlg4083.tlg001.hc:17.79|Καί φησιν αὐτὰρ ὅ γ’ ἐξοπίσω   ἀνεχάζετο, ἤγουν ὡς μετ’ ὀλίγα φησίν, ἀπὸ Πατρόκλοιο κίε, λεῖπε δὲ νεκρόν,  ἐντροπαλιζόμενος ὥς τε λὶς ἠϋγένειος, ὁ πολλαχοῦ κείμενος, ὅν ῥα κύνες τε  καὶ ἄνδρες ἀπὸ σταθμοῖο δίωνται, ἤγουν διώκωσιν, ἔγχεσι καὶ φωνῇ: τοῦ δ'  ἐν φρεσὶν ἄλκιμον ἦτορ παχνοῦται, ἀέκων δέ τ’ ἔβη ἀπὸ μεσσαύλοιο,  τουτέστι σταθμοῦ. ἀγροτικαὶ δὲ ἄμφω ταῦτα κατοικίαι. Ἰστέον δὲ ὅτι ἰδιότης  λέοντος καὶ τὸ διωκόμενον μὴ φεύγειν προτροπάδην, ἀλλ’ ἐντροπαλίζεσθαι, ὅ  ἐστι συχνὰ μεταστρέφεσθαι ἐν τῷ, ὡς ἀλλαχοῦ φησιν, ὀλίγον γόνυ γουνὸς   ἀμείβειν, ὃ μεταλαβών τις ἐπὶ σκέλος χωρεῖν λέγει, οὐ φράσας κάλλιον τοῦ            ποιητοῦ, ὃς τὸ γόνυ γουνὸς ὀλίγον ἀμείβειν πρὸς τὸ μακρὰ βιβάσθων  ἀντιδιέστειλε.
urn:cts:greekLit:tlg4083.tlg001.hc:17.80|Τὸ δὲ δίω ῥῆμα, ἐξ οὗ τὸ δίωνται, οὕτω μὲν λεγόμενον σκορακίζεται τοῖς λογογράφοις, συντεθὲν δὲ μετὰ τοῦ ὦκα εὐχρηστεῖται.  ἀπ’ αὐτοῦ γὰρ τὸ διώκειν.
urn:cts:greekLit:tlg4083.tlg001.hc:17.81|Τὸ δὲ ἐν φρεσὶν ἄλκιμον ἦτορ, δηλοῖ ἀλκὶ  μὲν μηκέτι πεποιθέναι τὸν φεύγοντα λέοντα, φύσει δὲ ὅμως ἄλκιμον ἦτορ  ἔχειν. Φρένες δὲ ἰδοὺ καὶ ἐπὶ λέοντος ὡς ὄνομα σπλάγχνου. ἴσως δὲ οὐκ ἂν καὶ  πραπίδας ῥηθείη ἂν ἔχειν ὁ λέων, εἰ μὴ πάντῃ ταὐτὸν φρένες καὶ πραπίδες.
urn:cts:greekLit:tlg4083.tlg001.hc:17.82|Τὸ δὲ παχνοῦται ἦτορ κεῖται μὲν καὶ παρ’ Ἡσιόδῳ ἐν τῷ  ἐπάχνωσε φίλον ἦτορ, δηλοῖ δὲ τὸ πυκνοῦται καὶ οἷον πήγνυται τῇ λύπῃ. ἐπεὶ  καὶ ἡ πάχνη δρόσος ἐστὶ πεπυκνωμένη καὶ πεπηγμένη. ἢ καὶ ἄλλως,   παχνοῦται ἀντὶ τοῦ ψύχεται. εἰώθασι δὲ οἱ παλαιοὶ ψυχρὰ λέγειν τὰ ἀηδῆ,  ὥσπερ αὖ πάλιν ἐκ τοῦ ἐναντίου θερμὰ τὰ προσηνῆ. διὸ καὶ θαλπωρὴ ἡ ἐλπίς.   Τὸ δὲ ἀέκων παροξύνεται παραδόξως. οὐδεμία γὰρ μετοχὴ ἐν συνθέσει  ἀναβιβάζει τὸν τόνον ὅτι μὴ μόνη ἡ ἀέκων. τὸ Εὐέλθων οὐκ ἀντίκειται πρὸς  τὸν τοιοῦτον λόγον, οὐ γὰρ ἁπλῶς μετοχή, ἀλλὰ κύριον παρὰ Ἡροδότῳ  μετοχικόν ἐστιν ὄνομα.
urn:cts:greekLit:tlg4083.tlg001.hc:17.83|Ὅτι στρατηγικὸν τὸ θαρσύνοντα ἑτάρους καὶ  ἐποτρύνοντα μάχεσθαι. εἴρηται δὲ περὶ Αἴαντος.
urn:cts:greekLit:tlg4083.tlg001.hc:17.84|Ἐνταῦθα δὲ καὶ τὸ  θεσπέσιον ἐτυμολογῶν φησι θεσπέσιον γάρ σφιν φόβον ἔμβαλε Φοῖβος,  οἱονεὶ λέγων ὅτι ὁ φόβος ἐκ Φοίβου ὡς ἐκ θεοῦ συνέπεσεν ἢ ἐνέπεσεν, οὐ μὴν  ἀπὸ δειλανδρίας. ἔχει δέ τι νῦν παρηχήσεως τὸ φόβος καὶ Φοῖβος.
urn:cts:greekLit:tlg4083.tlg001.hc:17.85|Ὅτι ὀτρυντικὸν εἰς κίνδυνον τὸ δεῦρο, πέπον, περὶ τοῦ δεῖνος σπεύσομεν,  ἵνα δηλαδὴ μὴ ἀσπουδεὶ ποιήσαιεν οἱ ἐχθροὶ ὃ βούλονται. Μενέλαος δὲ εἶπε τὸ  δεῦρο, πέπον, καὶ ἑξῆς, προκαλούμενος τὸν Αἴαντα ὑπερμαχῆσαι κειμένου           τοῦ Πατρόκλου. Δῆλον δὲ ὡς οὐκ ἂν εἴη ψεκτικὴ λέξις ἐνταῦθα ὁ πέπων, εἰ καὶ  ἐν ἄλλοις ψόγον ἐμφαίνει, ὡς καὶ ἐν τῷ ὦ πέπονες, κάκ’ ἐλέγχεα. Ἔνθα  ἐνθυμητέον καὶ τὸ τοῦ Ἡρακλείδου, εἰπόντος ἐν τοῖς περὶ τοῦ πιφαύσκω, ὅτι καὶ  τὸ παρ’ Ὁμήρῳ ὦ πέπονες κατὰ ἀναδιπλασιασμὸν πεποίηται ὡς ἀπὸ τοῦ  φόνου, μεταπεσόντος τοῦ φ εἰς τὸ π . οἱ γὰρ Δωριεῖς, φησί, τοὺς  ἐπονειδίστους φόνους λέγουσιν, οἱονεὶ ἄξια φόνου δεδρακότας, καὶ μετὰ  προθέσεως δὲ καταφόνας φασί. καὶ οὕτω μὲν Ἡρακλείδης. Ἔστι δ’ ἐκ τούτου  ἀκριβώσασθαι καὶ τὸ κατηφόνας, τί δηλοῖ, ὅπερ ἐν τοῖς μετὰ ταῦτά που λέγει  ὁ ποιητής.
urn:cts:greekLit:tlg4083.tlg001.hc:17.86|Ὅτι ἐθέλει σπεῦσαι Μενέλαος κἂν γοῦν γυμνὸν προφέρειν  τῷ Ἀχιλλεῖ τὸν φίλον Πάτροκλον, οὐχ’ ἁπλῶς δὲ πάντως γυμνὸν ἀλλὰ τῶν  ὅπλων. διὸ καὶ ἐπάγει τὸ ἀτὰρ τά γε τεύχεα ἔχει Ἕκτωρ, ἀσπουδεὶ πάντως,  ταὐτὸν δ’ εἰπεῖν ἀπονητὶ, αὐτὰ λαβὼν διὰ τὸ εὔπλαστον. εἰ γὰρ γυμνὸν ἁρπάσαι  ἢ κολοβῶσαι τὸν Πάτροκλον οὐκ ἐξεγένετο τοῖς Τρωσί, πῶς ἂν πιθανῶς  ἐπλάσθη πρὸς βίαν σκυλευόμενος. Διόπερ ἀναιμωτὶ φθάσας αἴρει Ἕκτωρ τὰ  τεύχεα, ἀποδύσαντος αὐτὰ τοῦ Φοίβου, ὡς προδεδήλωται, οἷς καὶ ἐμπρέψει  μέν, ἐπ’ ὀλίγον δέ. Σημείωσαι δὲ ὅτι, καθὰ καὶ ἑτέρωθι δηλοῦται, δίδωσιν ὁ  ποιητὴς κατὰ τοὺς παλαιοὺς τὰ τοῦ Ἀχιλλέως ὅπλα τῷ Ἕκτορι, ἵνα εἰς ἶσον  αὐτὸν ἀγάγῃ τῷ Ἀχιλλεῖ, Ἡφαιστοτεύκτοις ὅπλοις ἀμφοτέρους κοσμήσας, μὴ  καὶ δόξῃ ὁ Ἕκτωρ διὰ τὸ ἀχρεῖον τῶν αὐτοῦ ὅπλων πεσεῖν ὑπὸ τῷ Ἀχιλλεῖ.  Προοικονομεῖ δὲ καὶ ὁπλοποιί̈αν Ὅμηρος ἐν τούτοις καὶ τὴν ἐν αὐτῇ  ἀλληγορουμένην κοσμογένειαν καὶ τὴν αὐτόθι ποικιλίαν. στερηθεὶς γὰρ ὧν εἶχεν  ὅπλων Ἀχιλλεύς, ἤγουν τῶν ἐξ Ἡφαίστου, πορίσεται ἕτερα διὰ τῆς μητρὸς  Θέτιδος. καὶ τὸ τοιοῦτον ἐπεισόδιον πολλὰ τῇ ποιήσει παρεμβαλεῖ ἀκοῆς ἄξια.
urn:cts:greekLit:tlg4083.tlg001.hc:17.87|Ὅτι ἐν μὲν τοῖς ἑξῆς Ἕκτωρ δεθεὶς τῶν ποδῶν ἕλκεται νεκρὸς  κατόπιν τοῦ ἅρματος ὑπ’ Ἀχιλλέως. ἔνθα καὶ μέμφονται πολλοὶ τὸν ἥρωα τῆς  ὠμότητος. καὶ οἱ τῶν Ὁμηρικῶν ἀποριῶν Λυτικοὶ λαλοῦσιν εἰς τοῦτο πολλά,           Ὅμηρος δὲ φθάνει λύων καὶ ἐνταῦθα τὸ ἄπορον οἷς ποιεῖ τὸν Ἕκτορα ἐθέλοντα  τὴν κεφαλὴν τοῦ Πατρόκλου ἐκτεμεῖν. ἕλκε γάρ, φησίν, ἵν’ ἀπ’ ὤμοιϊν κεφαλὴν τάμοι ὀξέϊ χαλκῷ. καὶ οὐκ αὐτὸ μόνον. τοῦτο γάρ τις καὶ Ἕλλην πρὸ  τούτου πεποίηκεν εἰς ἄνδρα Τρωϊκόν, ὅπου καὶ τῇ κεφαλῇ ἐκεῖνος ἐμπείρας τὸ  δόρυ ἐξανέτεινεν εἰς σχῆμα κωδείας. οὔκουν μόνον κεφαλῆς ἐκτομὴν ὁ Ἕκτωρ  ἐθέλει, ἀλλὰ καὶ τὸν νεκρὸν μελετᾷ δοῦναι κυσί.
urn:cts:greekLit:tlg4083.tlg001.hc:17.88|Φησὶ γὰρ τὸν δὲ  νέκυν Τρωῇσιν ἐρυσσάμενος κυσὶ δῴη. Καὶ οὕτω μὲν ὠμὸς ὢν Ἕκτωρ εἰκότως  τοιοῦτον εὐρήσει καὶ τὸν Ἀχιλλέα. εἰ δὲ καὶ Ἱππόθοος μετ’ ὀλίγα δησάμενος  τελαμῶνι παρὰ σφυρὸν ἕλκει τὸν ὑφ’ Ἕκτορος πεσόντα Πάτροκλον, γένοιτ’ ἂν  καὶ τοῦτο μάλιστα αἴτιον ἑλκυσμοῦ τῷ τοῦ Ἕκτορος νεκρῷ. Ὅτι Αἴας ὁ μέγας  ἐκώλυσέ τε τὸν Ἕκτορα αἰκίσασθαι τὸν τοῦ Πατρόκλου νεκρὸν καὶ ἀναχωρῆσαι  πεποίηκεν.
urn:cts:greekLit:tlg4083.tlg001.hc:17.89|Φησὶ γὰρ Αἴας δ’ ἐγγύθεν ἦλθε φέρων σάκος ἠύ̈τε  πύργον: Ἕκτωρ δ’ ἂψ ἐς ὅμιλον ἰὼν ἀνεχάζεθ’ ἑταίρων, ἐς δίφρον δ’ ἀνόρουσε.  Καὶ ὅρα τὸ γοργὸν τῆς παραβολῆς ἐν τῷ ἠύ̈τε πύργον. ἣν συνεξωμοίωσεν ὁ  ποιητὴς τῇ τοῦ ἥρωος ἐπείξει, ὃς προκληθεὶς ὑπὸ Μενελάου βοηθῆσαι τῷ τοῦ  Πατρόκλου νεκρῷ οὐδέν τι ἀμειψάμενος εὐθὺς εἰς ἐπικουρίαν κατὰ σπουδὴν  ἦλθεν. Ἔχει δέ τι ἀστεῖον ἡ εἰρημένη πρὸς πύργον παραβολὴ τοῦ κατὰ τὸν  Αἴαντα σάκεος, εἴπερ ἄλλως μὲν πύργοι φέρουσιν ἄνδρας, ἐνταῦθα δὲ πύργον  οἷον τοῦτον ὁ Αἴας φέρει.
urn:cts:greekLit:tlg4083.tlg001.hc:17.90|Ὁ δὲ ποιητὴς παραβολὴν ἑτέραν, ὡς ἔθος  αὐτῷ, διασκευάζων φησὶ Αἴας δ’ ἀμφὶ Μενοιτιάδῃ σάκος εὐρὺ καλύψας ὥς  τίς τε λέων περὶ οἷσι τέκεσσιν, ᾧ ῥά τε νήπι’ ἄγοντι συναντήσονται ἐν ὕλη ἄνδρες  ἐπακτῆρες, ὃ δέ τε σθένεϊ βλεμεαίνει, πᾶν δέ τ’ ἐπισκύνιον κάτω ἕλκεται ὄσσε  καλύπτων. Καὶ ὅρα ὡς, εἰ καὶ τὸν Μενέλαον φθάσας εἴκασε λέοντι, ἀλλ'  ἐκεῖνον μὲν ἐθεώρησεν ὡς λέοντα μίαν ἁρπάσαντα βοῦν, τοῦτον δὲ λέοντι ἄγοντι  τέκνα, οὗ πλείων ὁ θυμός, καὶ ταῦτα νήπια, ὧν μείζων φροντὶς τοῖς τεκοῦσιν. ἔτι  δὲ τὴν μὲν πρὸς τὸν Πάτροκλον τοῦ Μενελάου εὔνοιαν τοιαύτην φθάσας εἶπεν,  ὁποία τις καὶ βοὸς πρώτως τεκούσης ἐστὶ περὶ τέκνον δάμαλιν. τὴν δὲ τοῦ  ἀνδρειοτάτου σπουδὴν Αἴαντος ἐπὶ Πατρόκλῳ εὐνοίᾳ εἰκάζει, ὁποίαν σχοίη ἂν  λέαινα περὶ σκυμνία. ὅλως δὲ εἰπεῖν, τὰς δύο τοῦ Μενελάου παραβολὰς συνῆψεν            ἐπὶ τοῦ Αἴαντος, ζῷον παραλαβὼν τὴν λέαιναν φιλότεκνόν τε οὐδὲν ἶσον τῆς  βοὸς καὶ ἄλκιμον. Λέοντα γὰρ νῦν οἱ παλαιοὶ τὴν θήλειαν λέγεσθαί φασιν, οἷα  τοῦ ποιητοῦ μὴ εἰδότος εἰπεῖν λέαιναν, ὡς καὶ περὶ Ἀρτέμιδος εἶπέ που τὸ ἐπεί  σε λέοντα γυναιξὶν ἔθηκε Ζεύς, ὅ ἐστι λέαιναν. Οἱ δὲ τοῦτο λέγοντες ἱστοροῦσι  καὶ ὅτι λέων ἄρρην οὐ σκυμναγωγεῖ. διὸ Ζηνόδοτος οὐ παρεδέχετο τοὺς ἐνταῦθα  στίχους, λέοντα μὲν αὐτὸς τὸν ἄρρενα νοῶν, λέγων δὲ μὴ σκυμναγωγεῖν τὸν  ἄρρενα. καὶ μὴν Ἀντίμαχος καὶ ἄλλοι σκυμναγωγεῖν ἱστοροῦσι καὶ τὸν ἄρρενα  λέοντα.
urn:cts:greekLit:tlg4083.tlg001.hc:17.91|Ὅρα δὲ ὅτι τὸ ἀμφὶ Μενοιτιάδῃ ἑστήκει ταὐτόν ἐστι τῷ  ἀμφὶ αὐτῷ, ἤγουν ἀμφὶ Πατρόκλῳ, ἔβαινεν, ὃ πρὸ βραχέων ἐρρέθη.
urn:cts:greekLit:tlg4083.tlg001.hc:17.92|Διὸ καὶ ἐπάγει, ὡς Αἴας περὶ Πατρόκλῳ βεβήκει. ἐπεὶ δὲ ἡ ἀμφι καὶ ἡ περι ἰσοδύναμοί εἰσιν, εἰπὼν ἀμφὶ Μενοιτιάδῃ εἱστήκει, ἐπήγαγεν ὡς λέων περὶ  τέκνοις.
urn:cts:greekLit:tlg4083.tlg001.hc:17.93|Ἔνθα ὅρα ὅτι τέκεα καὶ τέκνα οὐκ ἐπὶ μόνων ἀνθρώπων  ἀλλὰ καὶ ἐπὶ ἀλόγων. διὸ καὶ πρωτοτόκος βοῦς πρὸ μικροῦ παρὰ τὸ τεκεῖν.
urn:cts:greekLit:tlg4083.tlg001.hc:17.94|Τὸ δὲ σάκος καλύψας ἀντὶ τοῦ σκεπάσας καὶ οἷον κάλυμμα  προστησάμενος τὸ πυργοειδὲς αὐτοῦ σάκος. Ἐνταῦθα δὲ οὐκ ἂν εἴη ἀχρεῖον τὸ  ἐπισημήνασθαι, ὅτι ἄδηλον μὲν εἴτε παρὰ τὸ πολεμικὸν σάκος εἴτε παρὰ τοὺς  Σάκας, τὸ ἐθνικόν, ἤγετο Βαβυλώνιος ἑορτὴ Σακέα καλουμένη ἐφ’ ἡμέρας  πέντε, ἐν αἷς ἄρχονται, φασίν, οἱ δεσπόται ὑπὸ τῶν οἰκετῶν, ἀφηγουμένου τῆς  οἰκίας ἑνὸς τῶν δούλων στολὴν ἐνδεδυκότος βασιλικήν. γενήσεται δὲ καὶ μετ'  ὀλίγα μνήμη τοιαύτης ἑορτῆς Θετταλικῆς, καλουμένης Πελωρίας.
urn:cts:greekLit:tlg4083.tlg001.hc:17.95|Τὸ δὲ νήπια ἐλλειπτικῶς νεογνὰ τέκνα δηλοῖ.
urn:cts:greekLit:tlg4083.tlg001.hc:17.96|Ἐπακτῆρες δὲ οἱ  θηραταί, ὡς ἀεί τι ἐπαγόμενοι, οἷον κύνας ἢ ὅπλα, ἢ ὡς ἐπαγόμενοι τοῖς  θηρίοις, ἤγουν πολεμίων δίκην ἐπιόντες. τὸ γὰρ ἐπάγειν πολεμικὴ πολλάκις  λέξις, ὡς δηλοῖ καὶ ὁ Κωμικός. εἴρηται δὲ περὶ τούτων καὶ ἐν Ὀδυσσείᾳ. Τὸ δὲ  βλεμεαίνειν ἔφη φθάσας καὶ ἐπὶ κάπρου. τί δὲ ἡ λέξις δηλοῖ, ἐν τοῖς πρὸ τούτων            ἔστι γνῶναι.
urn:cts:greekLit:tlg4083.tlg001.hc:17.97|Ἐπισκύνιον δέ ἐστι, κατὰ τοὺς παλαιοὺς εἰπεῖν,  ἐπιδέρμιον, ὃ ἐπιχαλᾶται τοῖς τῶν λεόντων ὀφθαλμοῖς καὶ καλύπτει αὐτοὺς προνοίᾳ φύσεως, οὐ τοσοῦτον διὰ θυμόν, ὅτε σκύζεται τὸ θηρίον, ὅ ἐστιν ὀργίζεται,  ὅσον ἵνα μὴ βλέπων τὰ ἐπιρριπτόμενα βέλη δειλαίνηται. Τὸ δὲ καλύπτον, εἰ  μὲν παθητικῶς νοηθείη τὸ ἕλκεται, οὐδέτερόν ἐστιν, ἵνα ἐπισκύνιον λέγηται  καλύπτον τοὺς ὀφθαλμούς. εἰ δὲ τὸ ἕλκεται ἀντὶ τοῦ ἕλκει ἐστὶν ἐνεργητικῶς,  ὃ καὶ βέλτιον, ἀρρενικῶς λέγεται καλύπτων τὼ ὄσσε ὁ λέων, ὡς αὐτὸς οὕτω  ποιῶν, οὐ μὴν πάσχων τὸν τοῦ ἐπισκυνίου ἑλκυσμόν.
urn:cts:greekLit:tlg4083.tlg001.hc:17.98|Ὅτι οἰκτρὸν τὸ  ἑστήκει, ὁ βασιλεὺς δηλαδή, μέγα πένθος ἐνὶ στήθεσσιν ἀέξων.
urn:cts:greekLit:tlg4083.tlg001.hc:17.99|Ὅτι ἐπίτηδες τὸν Ἕκτορα στρέφων ἐν χρῷ μάχης ὁ ποιητής, ἵνα πιθανῶς καὶ  ποιήσῃ καὶ πάθῃ τὰ ἱστορηθησόμενα, πλάττει τὸν Γλαῦκον ἐρεθίζοντα κατὰ  Πατρόκλου τὸν Ἕκτορα ἐν τῷ εἰπεῖν τοιαῦτα Ἕκτορ, εἶδος ἄριστε, μάχης  ἄρα πολλὸν ἐδεύεο, ἦ σε αὕτως κλέος ἐσθλὸν ἔχει φύξηλιν ἐόντα. φράζεο νῦν  ὅππως κε πόλιν καὶ ἄστυ σαώσῃς οἶος σὺν λαοῖσι, τοὶ Ἰλίῳ ἐγγεγάασιν: οὐ γάρ  τις Λυκίων γε μαχησόμενος Δαναοῖσιν εἶσι περὶ πτόλιος, ἐπεὶ οὐκ ἄρα τις  χάρις ἦεν μάρνασθαι δηί̈οισι μετ’ ἀνδράσιν νωλεμὲς αἰεί. ἅπερ ἐκ  παραλλήλου καὶ νῦν δηλοῖ τὸ αὐτό.
urn:cts:greekLit:tlg4083.tlg001.hc:17.100|Εἶτα πάνυ ἐντρέπων αὐτὸν ἐπὶ  τῷ Σαρπηδόνι ἐπάγει ἀσυνδέτως πῶς κε σὺ χείρονα φῶτα σαώσειας μεθ’ ὅμιλον, σχέτλιε, ἐπεὶ Σαρπηδόνα, ἅμα ξεῖνον καὶ ἑταῖρον, κάλλιπες Ἀργείοισιν  ἕλωρ καὶ κύρμα γενέσθαι. ὅς τοι πόλλ’ ὄφελος γένετο πτόλεί̈ τε καὶ αὐτῷ  ἤγουν σοί, ζῶος ἐών: νῦν δὲ οὔ οἱ ἀλαλκέμεναι κύνας ἔτλης. τῷ, ἤγουν διό,  νῦν εἴ τις ἐμοὶ Λυκίων ἐπιπείσεται ἀνδρῶν οἴκαδε ἴμεν, Τροίῃ δὲ πεφήσεται            αἰπὺς ὄλεθρος. εἰ γὰρ νῦν Τρώεσσι μένος πολυθαρσὲς ἐνείη ἄτρομον, οἷόν τ'  ἄνδρας εἰσέρχεται, οἳ περὶ πάτρης μάχονται, αἶψά κε Πάτροκλον ἐρυσαίμεθα  Ἴλιον εἴσω. εἰ δ’ οὗτος ἐκεῖ ἔλθοι τεθνεώς, ταχὺ ἂν Ἀργεῖοι Σαρπηδόνος  ἔντεα καλὰ λύσειαν, καὶ αὐτὸν ἂν ἀγοίμεθα Ἴλιον εἴσω. τοίου γὰρ θεράπων  πέφατ’ ἀνέρος, ὃς μέγ’ ἄριστος Ἀργείων παρὰ νηυσὶ καὶ ἀγχέμαχοις  θεράποντες.
urn:cts:greekLit:tlg4083.tlg001.hc:17.101|Εἶτα τὸ δριμύτατον νόημα ἐπάγων φησὶν ἀλλὰ σύ γ'  Αἴαντος μεγαλήτορος οὐκ ἐτάλασσας στήμεναι ἄντα κατ’ ὄσσε ἰδὼν δηί̈ων ἐν  ἀϋτῇ, οὐδ’ ἰθὺς μαχέσασθαι, ἐπεὶ σέο φέρτερός ἐστιν. ὃ καὶ δάκνει τὸν  Ἕκτορα, ὡς ἐν τοῖς ἑξῆς φανήσεται. Ὅρα δ’ ἐν τούτοις ὅτι οὐ μόνον τὸ Ἕκτορ εἶδος ἄριστε καὶ ἑξῆς ἐκ τῆς γ’ ῥαψῳδίας παρέξεσται, ἤγουν ἐκ τοῦ  Δύσπαρι, εἶδος ἄριστε καὶ ἑξῆς, ὀνειδίζοντος Γλαύκου τὸν Ἕκτορα ὡς εἶδος  μὲν ἔχει καλόν, οὐκέτι δὲ καὶ ἀνδρείαν ψυχήν, ἀλλὰ καὶ ἕτερα νοήματα κεῖνται  παρειλκυσμένα ἑτέρωθεν, οἷον τοῦ Σαρπηδόνος ὀνειδίσαντός που ὡς μηδὲ  μετὰ τῶν ἐπικούρων ἀνύει τι ὁ Ἕκτωρ γενναῖον, παραξέσας ὁ Γλαῦκος ἐνταῦθά  φησι φράζεο νῦν ὅππως κε πόλιν καὶ ἄστυ σαώσῃς καὶ ἑξῆς. πάλιν τοῦ  Ἀχιλλέως εἰπόντος ἐν ταῖς Λιταῖς, ὅτι οὐκ ἄρα τις χάρις ἦεν μάρνασθαι  δηί̈οισι καὶ ἑξής, κεῖται τὰ αὐτὰ ἐνταῦθα καὶ παρὰ τῷ Γλαύκῳ. ἔτι τοῦ  Θερσίτου εἰπόντος ἐν τοῖς προλαβοῦσι λόγον ἐρεθιστικὸν τοῦ δήμου εἰς  ὑποχώρησιν ἐν τῷ οἴκαδε νεώμεθα, λέγει σωφρονέστερον ἐκείνου τοιοῦτόν   τι νῦν καὶ ὁ Γλαῦκος ἐν τῷ εἴ τις ἐμοὶ Λυκίων ἐπιπείσεται ἀνδρῶν, οἴκαδε  ἴμεν. ἔτι τοῦ βασιλέως εἰπόντος ἐν ἄλλοις ὡς εἴπερ ποτὲ εἰς μίαν βουλεύσομεν  ἀνυσθήσεταί τι γενναῖον, φησὶν ἐνταῦθα καὶ ὁ Γλαῦκος ὡς εἰ νῦν Τρώεσσι μένος  πολυθαρσὲς ἐνείη ἄτρομον, οἷον εἰσέρχεται τοὺς ὑπὲρ πάτρης μαχομένους,  ταχὺ ἂν Πάτροκλον ἐρυσαίμεθα, ὃ δὴ καὶ ὀνειδιστικόν ἐστιν Ἕκτορος καὶ  ἀνάμνησις λόγου, ἐν ᾧ ἠξίου Ἕκτωρ θνῄσκειν ὑπὲρ πατρίδος, εἰπὼν εἷς οἰωνὸς  ἄριστος ἀμύνεσθαι περὶ πάτρης. ἔτι τοῦ Ἕκτορος ὀνειδίσαντος τὸν ἀδελφὸν  Πάριν οἷα μὴ ἀντιστῆναι τῷ Μενελάῳ τολμήσαντα, ὁ Γλαῦκος ἐνταῦθά φησι  πρὸς Ἕκτορα, ὅτι Αἴαντι μεγαλήτορι οὐκ ἔτλη ἀντιστῆναι. Οὕτω διόλου τὴν            δημηγορίαν τοῦ Γλαύκου ὁ ποιητὴς κέντρωνος δίκην ἀπὸ ἐννοιῶν ἀλλαχοῦ  ῥηθεισῶν συνέρραψε, κατὰ τὰ ὕστερον δηλαδὴ Ὁμηρόκεντρα. σχεδὸν γὰρ μίαν  ἔννοιαν ἔχει ἐκ νέου ῥηθεῖσαν τὴν λέγουσαν: πῶς ἂν σὺ χείρονα φῶτα σαώσειας,  καὶ ἑξῆς. αἱ δὲ λοιπαὶ ἄλλοθεν μεθειλκύσθησαν. καὶ ἔστι καὶ τοῦτο μέθοδος  ἀρίστη τοῦ ποιητοῦ, διδάσκοντος ὡς χρὴ πολυτρόπως τὰς ἐννοίας παραποιεῖν,  οἷον ἐν σχημάτων ἐξαλλαγαῖς, ἐν πλατυσμοῖς, ἐν στενότησιν, ἤδη δέ πως καὶ ἐν  μεταθέσεσιν.
urn:cts:greekLit:tlg4083.tlg001.hc:17.102|Τὸ γὰρ οὐκ ἄρα τις χάρις ἦν οὐ μεταπεποίηται, ἀλλὰ  μόνον μετατέτακται, ῥηθὲν καὶ ἐνταῦθα ὥσπερ καὶ ἀλλαχοῦ, καθάπερ καὶ τὸ  μέγ’ ἄριστος Ἀργείων παρὰ νηυσὶ καὶ ἀγχέμαχοι θεράποντες, ἤδη προρρηθὲν  περὶ Ἀχιλλέως, λέγεται καὶ ἐνταῦθα ὡσαύτως ὑπὸ τοῦ Γλαύκου. καὶ τοιαῦτα  μὲν καὶ ταῦτα.
urn:cts:greekLit:tlg4083.tlg001.hc:17.103|Ὅρα δὲ ὅτι εἶδος ἄριστον καὶ τὸν Ἕκτορα ἱστορεῖ ὁ  ποιητής, ὡς καὶ ἐν τοῖς μετὰ ταῦτα, καὶ οὐ κατὰ τοὺς ὕστερον εἰδεχθῆ καὶ  στραβόν, ὡς ἐκεῖνοί φασιν. ὡς δὲ καὶ εὐμεγέθης ἦν, ἐμφαίνεταί που ὅτε τὰ  τοῦ Ἀχιλλέως ὅπλα προσήρμοσε καὶ αὐτῷ, καθὰ καὶ τῷ Πατρόκλῳ, οἷα  ἰσομεγέθει.
urn:cts:greekLit:tlg4083.tlg001.hc:17.104|Ἐρεῖ γὰρ ὅτι κυανέαις ἐπ’ ὀφρύσι νεῦσε Κρονίων,           Ἕκτορι δ’ ἥρμοσε τεύχεα ἐπὶ χροί̈, τουτέστι προσηρμόσθησαν παθητικῶς. ὃ  μὴ ἀνεχόμενοί τινες, οἷα ὀκνοῦντες ἶσον μέγεθος δοῦναι τῷ τηλικούτῳ Ἀχιλλεῖ  καὶ τῷ Ἕκτορι, ἐπὶ Διὸς ἀκούουσι τὸ ἥρμοσε, λέγοντες ὡς ἐπ’ ὀφρύσι νεύσας  Κρονίων ἥρμοσεν αὐτὸς τὰ τεύχεα τῷ Ἕκτορι.
urn:cts:greekLit:tlg4083.tlg001.hc:17.105|Κλέος δὲ καὶ νῦν  ἐσθλὸν πρὸς διαστολὴν ἔφη τῆς οὐκ ἐσθλῆς φήμης. Φύξηλις δὲ, εἰ μὲν ὁ φεύγων  ἅλις, ἔχεται λόγου τὸ διὰ τοῦ ἦτα γράφεσθαι τὴν παραλήγουσαν, εἰ δὲ ὁ φεύγων  ἴλας, ἤγουν τὰς ἐν πολέμῳ τάξεις, κατὰ τὸν παρὰ Πορφυρίῳ λόγον, ἔχει  ἀπορίαν ἡ γραφή.
urn:cts:greekLit:tlg4083.tlg001.hc:17.106|Ἐν δὲ τῷ πόλιν καὶ ἄστυ σαώσεις ζητητέον, εἰ  πόλιν μὲν λέγει τὸ κατώτερον, ἄστυ δὲ τὴν ἀκρόπολιν, ἢ καὶ ἀνάπαλιν. ἴσως δὲ  καὶ ἐκ παραλλήλου ἔφη πόλιν καὶ ἄστυ ὡς ἰσοδύναμα, ταὐτολογῶν καὶ νῦν διὰ  τὸ ἀγωνιᾶν. οἱ δὲ παλαιοί φασι πόλιν μὲν τὴν πολιτείαν, ἄστυ δὲ τὸ τεῖχος. Τὸ  δὲ σαώσεις οἶος, ἤγουν μόνος, καὶ ἑξῆς πάνυ σεμνύνει τοὺς Λυκίους, ὡς αὐτῶν  μὲν τὸ πᾶν ὄντων, Ἕκτορος δὲ μόνου λειπομένου, εἰ μὴ αὐτοὶ τὸ ἀξιολογώτατον μέρος μάχονται. οὕτω δὲ καὶ πρὸ μικροῦ μέγα φρονῶν ὁ Γλαῦκος ἔφη, ὅτι  Μυρμιδόνες Δαναῶν χολοῦνται, οὓς ἐπὶ νηυσὶν ἐπέφνομεν.
urn:cts:greekLit:tlg4083.tlg001.hc:17.107|Ἐνταῦθα  δὲ ὅρα καὶ ὅτι Ἰλιεῖς μὴ εἰωθὼς λέγειν ὁ ποιητής, ὡς καὶ ἀλλαχοῦ σεσημείωται,  περιφράζει αὐτούς, εἰπὼν οἳ Ἰλίῳ ἐγγεγάασιν, ἤγουν ἐγγεγέννηνται. πολλὰ  δὲ καὶ ἄλλα ἐθνικὰ προάγονται κατὰ περίφρασιν, ὡς δηλοῖ καὶ ὁ γράψας τὰ  Ἐθνικά.
urn:cts:greekLit:tlg4083.tlg001.hc:17.108|Τὸ δὲ ἐπεὶ οὐκ ἄρα τις χάρις καὶ ἑξῆς πρὸς ἀχάριστον  οἰκεῖον εἰπεῖν βοηθηθέντα ἐν ἀνάγκῃ. στρατηγικὸν δὲ καὶ τὸ ὀνειδίσαι ἐφ’ οἷς  μήτις τῶν ἐν πολέμῳ θανόντων σῴζεται χάρις. ὀκνήσουσι γὰρ οἱ ζῶντες           κινδυνεύειν ὁρῶντες ἀνεκδικήτους τοὺς πεσόντας.
urn:cts:greekLit:tlg4083.tlg001.hc:17.109|Τὸ δὲ πῶς ἂν σὺ  χείρονα φῶτα σαώσειας μεθ’ ὅμιλον σχέτλιε καὶ ἑξῆς, ἐπιχείρημά ἐστιν ἐκ  τοῦ μείζονος. θέλει γὰρ εἰπεῖν, ὡς ὁ τοῦ βασιλέως τῶν Λυκίων πεσόντος  ἀμελήσας οἷός τις φανεῖται περὶ τοὺς ἰδιώτας καὶ χείρονας. τὸ γὰρ φῶτα μεθ'  ὅμιλον τὸν τοῦ δήμου ἄνδρα δηλοῖ.
urn:cts:greekLit:tlg4083.tlg001.hc:17.110|Σχέτλιος δὲ νῦν ὁ χαῦνος δοκεῖ  λέγεσθαι, ὃν ἔδει σχέσθαι καὶ τλῆναι, ὅ ἐστιν ὑπομεῖναι, οὐ μὴν ἐνδοῦναι, ὡς  δηλοῖ τὸ οὔ οἱ ἀλαλκέμεναι κύνας ἔτλης, καὶ τὸ οὐκ ἐτάλασσας στῆναι ἄντα  Αἴαντος. Τὸ δὲ ξεῖνον καὶ ἑταῖρον μέγα ὄνειδος τῷ Ἕκτορι, ὡς εἰς ξένιον  καὶ ἑταιρεῖον Δία παρανομοῦντι, ἐφ’ οἷς τὸν καὶ ξεῖνον καὶ ἑταῖρον Σαρπηδόνα   περιορᾷ, ὃν καὶ πολυωφελῆ λέγει οὐ τῇ πόλει μόνον, ἀλλὰ καὶ αὐτῷ, ἐντρέπων  εἰς πλέον τὸν Ἕκτορα ὡς εὐηργετημένον μὲν πολλὰ καὶ κοινῇ καὶ ἰδίᾳ, οὐ  μεμνημένον δέ, καὶ ταῦτα ἐφ’ οἷς οὐδὲν μέγα ποιήσει, ἀλλὰ κύνας μόνον ἀλάλκῃ  αὐτοῦ. οἴεται γὰρ ὁ Γλαῦκος ἄταφον, ὡς εἰκός, ἐν τῷ πεδίῳ κεῖσθαι τὸν  Σαρπηδόνα, μὴ εἰδὼς τὴν προμηθευθεῖσαν αὐτοῦ ἁρπαγήν. δῆλον δὲ ὅτι τε πολλὴ διαφορὰ ξείνου καὶ ἑταίρου, καὶ ὅτι καθ’ ὁμοιότητα τούτου κεῖται ἐν  Ὀδυσσείᾳ τὸ ξεῖνε φίλε, εἰ καί μοι νεμεσήσεαι.
urn:cts:greekLit:tlg4083.tlg001.hc:17.111|Τὸ δὲ Ἀργείοισιν  ἕλωρ κατὰ τὸ ἑλώρια κύνεσσιν εἴρηται.
urn:cts:greekLit:tlg4083.tlg001.hc:17.112|Τὸ δὲ εἴ τις ἐμοὶ  ἐπιπείσεται ἐμφαίνει μὴ οὕτω τοὺς Λυκίους τῷ Γλαύκῳ πείθεσθαι, ὥσπερ  ποτὲ τῷ Σαρπηδόνι
urn:cts:greekLit:tlg4083.tlg001.hc:17.113|Τὸ δὲ οἴκαδε ἴμεν δύναται καὶ πληθυντικὸν εἶναι  ῥῆμα δηλοῦν τὸ ἐρχόμεθα, καὶ ἀπαρέμφατον δέ, κατὰ σχῆμα ἐλλείψεως οἷον ἵνα  λέγῃ ὡς, εἴ τίς μοι πείσεται ἀπελθεῖν, εὖ ποιήσει. ὃ σιγήσας ὁ Γλαῦκος διὰ τὸ  δύσφημον ἐλλιπῶς ἔφρασε. καὶ ἄλλως δέ, ἀπαρεμφάτου ὄντος τοῦ ἴμεν, ὁ  ἐπαγόμενος σύνδεσμος ἐν τῷ Τροίῃ δὲ πεφήσεται ὄλεθρος ἀργὸς κεῖται ἀντὶ  τοῦ δή παραπληρωματικοῦ, ἵνα λέγῃ ὅτι, εἴ τις Λυκίων ἐμοὶ πειθήσεται οἴκαδε  ἀπελθεῖν, τῇ Τροίᾳ δὴ πέφηνεν ὄλεθρος.
urn:cts:greekLit:tlg4083.tlg001.hc:17.114|Δῆλον δὲ ὡς ἐν τῷ εἴ τις            Λυκίων ἐμοὶ πείσεται τὸ τίς διεξοδικῶς νοείται ἀντὶ τοῦ οὗτος καὶ ἐκεῖνος καὶ  ἐκεῖνος καὶ ἄλλος, καὶ ὅλως εἰπεῖν, ἕκαστος. ἄλλως γὰρ εἷς τις Λύκιος οἴκαδε  νοστήσας οὐχ’ οὕτω βλάψει τὴν Τροίαν ὥσπερ οὐδὲ πεσών. τοιοῦτος νοῦς τοῦ  τίς καὶ παρὰ τῷ φιλομήρῳ Σοφοκλεῖ ἐν τῷ ὥρα τινά, ἤγουν ἕκαστον, τῶν  Σαλαμινίων, ποδοῖν κλοπὰν ἀρέσθαι, ἤγουν λάθρᾳ φυγεῖν. ἔστι γὰρ ὡς νόῳ  κλέπτειν καὶ χερσίν, οὕτω καὶ ποσί.
urn:cts:greekLit:tlg4083.tlg001.hc:17.115|Τὸ δέ πεφήσεται παρισοῦται  μὲν κατὰ σχῆμα κάλλους πρὸς τὸ πείσεται, δηλοῖ δὲ τὸ φανήσεται ὡς ἀπὸ τοῦ  φῶ φήσω, οὗ παράγωγον τὸ φαίνω. σημαίνει δὲ ἡ λέξις ἔστιν ὅτε καὶ τὸ  φονευθήσεται, ὡς παρὰ Λυκόφρονι. Παράγεται δὲ ἐκεῖνο ἐκ τοῦ φῶ, τὸ  φονεύω, οὗ μέλλων οὐ μόνον φήσω, ἀλλὰ καὶ φάσω διὰ τοῦ α . ὅθεν ἐνταῦθα τὸ  τοίου θεράπων πέφατ’ ἀνέρος.
urn:cts:greekLit:tlg4083.tlg001.hc:17.116|Τὸ δὲ ἐρυσαίμεθα καὶ τὸ Ἴλιον  εἴσω δὶς ἐνταῦθα κεῖνται, λέξεις αὗται φίλαι τῷ ποιητῇ. βίαιον δὲ δηλοῖ  ἑλκυσμὸν τὸ ἐρυσαίμεθα. δηλοῖ γὰρ τὸ βίᾳ ἑλκύσομεν. Ἔστι δ’ ἐνταῦθα ἡ κατὰ  ῥήτορας ἀξίωσις τῆς τοῦ Γλαύκου δημηγορίας. ἃ γὰρ λέγει, διὰ τοῦτο λέγει,  ἀξιῶν ἑλκυσθῆναι τὸν τοῦ Πατρόκλου νεκρόν, ὡς ἂν ἀντ’ ἐκείνου οἱ Ἀργεῖοι  λύσειαν τὰ τοῦ Σαρπηδόνος τε ὅπλα καὶ αὐτὸν ἐκεῖνον.
urn:cts:greekLit:tlg4083.tlg001.hc:17.117|Ὅρα δ’ ἐν  τούτοις ὡς καὶ παρ’ Ὁμήρῳ κεῖται τὸ οἷόν τε εἶναι καὶ διὰ τῶν τεθνεώτων  συναλλάττεσθαι τὰ δοκοῦντα τοῖς μέρεσιν, ὁποῖα πολλὰ γενέσθαι ἱστόρηνται,  καὶ ὅτι τὸ λύσειαν ἐπὶ ὅπλων ἔφη, ὡς οἷά τινων αἰχμαλώτων καὶ αὐτῶν —   οὕτω δὲ καὶ ἵπποι καὶ νῆες αἰχμάλωτοι λέγονται, εἰ δὲ ἐπανασωθῶσι, λύονται  — , καὶ ὅτι τὸ ἄγεσθαι καὶ νῦν ἐπὶ νεκροῦ ἶσον ὂν τῷ λαβεῖν. ἐκ δὲ τοῦ  τοιούτου ἄγειν καὶ ἡ λαφυραγωγία, καὶ ὅτι ἀγχεμάχους καὶ οἱ ἐχθροὶ τοὺς Μυρμιδόνας οἴδασιν.
urn:cts:greekLit:tlg4083.tlg001.hc:17.118|Ὅρα δὲ καὶ ἐν τῷ ἀλλὰ σύ γ’ Αἴαντος τὸν  συναληλιμμένον γε σύνδεσμον κατὰ χασμῳδίας μεσολαβήσαντα, εἰ καὶ μὴ  ἀναγκαίως.
urn:cts:greekLit:tlg4083.tlg001.hc:17.119|Τὸ δὲ στῆναι ἄντα Αἴαντος, καὶ τὸ κατ’ ὄσσε  ἰδεῖν, καὶ τὸ ἰθὺς μαχέσασθαι, καὶ μετ’ ὀλίγα τὸ Αἴαντα ὑπομεῖναι τῆς  αὐτῆς σημασίας εἰσί, ῥητορευθέντα παραφραστικῶς. εἴη δ’ ἂν καὶ τὸ κατενῶπα  ἰδεῖν ταὐτὸν τῷ κατ’ ὄσσε ἰδεῖν. Ὅτι δὲ τὸ οὐκ ἐτάλασσας Αἴαντος στῆναι  ἄντα, καὶ τὸ ἐπεὶ φέρτερός ἐστι σφοδρῶς πέφρασται, δηλοῖ Ἕκτωρ, πρὸς  μὲν τὰ ἄλλα μὴ ἀντειπών, πρὸς ταῦτα δὲ καὶ μόνα, ὡς εὐθὺς ῥηθήσεται. Τὸ δὲ  οὐκ ἐτάλασσας σκώπτει μὲν ὡς ἀταλαίπωρον καὶ οὐ τλήμονα τὸν Ἕκτορα,  γίνεται δέ, ὡς καὶ ἀλλαχοῦ ἐφάνη, ἀπὸ τοῦ ταλῶ, ἐξ οὗ τὸ τλῶ κατὰ συγκοπήν.  ὅθεν καὶ τὸ τλῆναι καὶ ὁ τλήμων καὶ ὅσα τοιαῦτα. ἐκ δὲ τοῦ ταλῶ ταλάσω  ἀποβληθέντος τοῦ κατὰ τὸν μέλλοντα τελευταίου φωνήεντος ὁ τάλας γίνεται.
urn:cts:greekLit:tlg4083.tlg001.hc:17.120|Τὸ δὲ δηί̈ων ἐν ἀϋτῇ ἐντελῶς ἔχει. οὐ γὰρ ἁπλῶς ἀϋτὴ ὁ πόλεμος,  ἀλλ’ ἡ τῶν δηί̈ων ἀϋτή.
urn:cts:greekLit:tlg4083.tlg001.hc:17.121|Ὅτι Ἕκτωρ ὑβριοπαθήσας, ἐφ’ οἷς ἐκ  τοῦ Γλαύκου ἤκουσε, σφοδρότερον μὲν τοῖς ὀνειδισμοῖς οὐκ ἐπεξέρχεται, ὡς  εἰδὼς αὐτὸν ἐπὶ δικαίοις ἀγανακτοῦντα, εὐγενῶς δὲ καὶ σεμνῶς μέλλων εἰπεῖν,  ὡς οὐ διὰ δειλίαν ἀναδύεται τὴν μάχην ἀλλὰ διὰ θεόν, ἵνα μὴ δόξῃ θεομαχεῖν,  πρῶτα τέως καὶ αὐτὸς καθάπτεται, εἰπὼν πρὸς τὸν Γλαῦκον ἃ δή ποτε ῥηθείη  ἂν πρὸς τὸν δοκοῦντα μὲν φρονεῖν, ἀπεοικότα δὲ εἰπόντα, σκώπτων, ὥσπερ  ἐκεῖνος τοῦτον ἐπὶ ἀνανδρίᾳ, οὕτως αὐτὸς ἐκεῖνον ἐπὶ ἀφροσύνῃ, εἴγε θεομαχεῖν  αὐτὸν βούλεται. Φησὶ γὰρ Γλαῦκε, τίη δὲ σὺ τοῖος ἐὼν ὑπέροπλον ἔειπεσ; ὢ  πόποι, ἦ τ’ ἐφάμην σε περὶ φρένας ἔμμεναι ἄλλων, τῶν ὅσσοι Λυκίην ἐριβώλακα  ναιετάουσι: νῦν δέ σευ ὠνοσάμην πάγχυ φρένας, οἷον ἔειπες. Καὶ ὅρα  σκῶμμα λεληθός. οὐ γὰρ ἔφη δοξάζειν, ὡς ὁ Γλαῦκος πάντων περιῆν φρένας τῶν            κατὰ Τροίαν, ἀλλὰ μόνων Λυκίων, ὡς νῦν γε οὐδ’ αὐτῶν.
urn:cts:greekLit:tlg4083.tlg001.hc:17.122|Εἶτα  ἐκτιθεὶς καὶ τί ἐστιν ὅπερ ὁ Γλαῦκος ὀνοστῶς εἶπεν, ἐπάγει ὅς τέ με φῂς  Αἴαντα πελώριον οὐχ’ ὑπομεῖναι. ποῦ δὲ τοῦτο ἔφη ὁ Γλαῦκοσ; ἐν τῷ οὐκ  ἐτάλασας, ἤγουν οὐχ’ ὑπέμεινας, στῆναι ἄντα Αἴαντος, ὡς ταὐτὸν ὂν οὕτως ἢ  ἐκείνως εἰπεῖν. Ἔνθα καὶ ὅρα τὸ Αἴαντα πελώριον, δοκοῦντος οἷον παραλαλεῖν τοῦ Ἕκτορος μηδὲν προσεῖναι τῷ Αἴαντι σεμνὸν πλέον ἢ τὸ πέλωρον, εἰ καὶ  ὁ Γλαῦκος ἐντρέπων τὸν Ἕκτορα μεγαλήτορα πρὸ βραχέων ἔφη τὸν Αἴαντα.  Ὅτι δὲ πρωτότυπον τοῦ πελώριος ὁ πέλωρος, καὶ ὅτι ἐκ τῆς τοιαύτης λέξεως  καὶ πελωρὶς οὐ μόνον Σικελικὸν ἀκρωτήριον ἀλλὰ καὶ χήμης εἶδος μεγάλης,  ἐκδηλότατον ἐκ τῶν παλαιῶν, παρ’ οἷς καὶ Διὸς ἐπίθετον ὁ πέλωρος καὶ  Πελώρια ἑορτὴ παρώνυμος αὐτοῦ, περὶ ἧς λόγος τοιοῦτος παρὰ τῷ Δειπνοσοφιστῇ. Ἐν τῇ Αἱμονίᾳ, φησί, γενομένων σεισμῶν ἐρράγη ὄρη τὰ ὀνομαζόμενα  Τέμπη, καὶ ὁρμῆσαν τὸ τῆς λίμνης ὕδωρ ἐμβάλλει εἰς τὸ τοῦ Πηνειοῦ ῥεῖθρον,  καὶ οὕτως ἡ πρότερον λιμνάζουσα χώρα ἐγυμνώθη, καὶ ἀναξηραινομένων τῶν  ὑδάτων πεδία θαυμαστὰ μεγέθει καὶ κάλλει ἀνεφάνη. καὶ ὁ Πελασγὸς ἀκούσας  τράπεζαν ἀφθόνως κεκοσμημένην τῷ Πελώρῳ παρέθετο — περὶ οὗ Πελώρου  ζητητέον τίς ποτε ἦν — , καὶ ὑπηρέτει μετὰ καὶ ἄλλων. ὡς δὲ τὴν χώραν  κατέσχον, θύουσι Διὶ̈ πελώρῳ, καὶ εἰς μίμημα τῆς τότε ἑορτῆς τραπέζας τε  κοσμοῦντες προτίθενται καὶ οὕτω φιλάνθρωπον πανήγυριν συγκροτοῦσιν, ὡς καὶ  τοὺς ξένους ἐπὶ τὴν θοίνην παραλαμβάνειν καὶ τοὺς δεσμώτας λύειν καὶ τοὺς  οἰκέτας κατακλίναντας ἑστιᾶν μετὰ παρρησίας διακονούντων τῶν δεσποτῶν.  καὶ ἦγον Θεσσαλοὶ μεγίστην ἐκείνην ἑορτήν, προσαγορεύοντες Πελωρίαν. καὶ  ἦν, φησίν, ἡ αὐτὴ τῇ τῶν Σατουρναλίων.
urn:cts:greekLit:tlg4083.tlg001.hc:17.123|Ἐπὶ δὲ τοῖς εἰρημένοισ            μέγα φρονῶν ὁ Ἕκτωρ ἐπάγει λόγον ἀνδρείου καὶ θεοφιλοῦς στρατηγοῦ  ἀσυνδέτως κατὰ ἀπόστασιν οὔ τοι ἐγὼν ἔρριγα μάχην οὐδὲ κτύπον ἵππων, δι'  οὗ δηλοῖ ἀντιμάχων ἱππέων ἐπέλευσιν, ἀλλ’ αἰεί τε Διὸς κρείσσων νόος, ὅς τε  καὶ ἄλκιμον ἄνδρα φοβεῖ καὶ ἀφείλετο νίκην ῥηϊδίως, ὁτὲ δ’ αὐτὸς ἐποτρύνει  μαχέσασθαι, ἢ ἐποτρύνῃσι μάχεσθαι, ὃ καὶ ἀλλαχοῦ προέκκειται. τοῦτο δέ, εἰ  ἀντὶ τοῦ Διὸς κρείττων τις ἑτέρα λέξις τεθῇ, οἷον τὸ θεῖος ἢ τὸ θεοῦ, ἄριστον  γίνεται γνωμικόν, ῥηθὲν τῷ τέως πρὸς τό: ἐπεὶ σέο φέρτερος ὁ Αἴας ἐστίν, ὅπερ  ὁ Γλαῦκος ἔφη, ὡς ἀνθυποφέροντος Ἕκτορος, ὅτι μὴ ὁ Αἴας φέρτερος αὐτοῦ  ἀλλὰ κρείττων ὁ νοῦς τοῦ θεοῦ, καὶ οὐ νῦν μόνον ἀλλ’ αἰεί. καὶ ὅρα ὅτι ὡς ὁ  Μενέλαος πρὸ τούτων, οὕτω καὶ ὁ Ἕκτωρ νῦν τοῦ ὀκνεῖν τὴν μάχην θεὸν  αἰτιᾶται.
urn:cts:greekLit:tlg4083.tlg001.hc:17.124|Ἐφ’ οἷς ὁ Ἕκτωρ λέγει καὶ ἅπερ εἴποι ἂν ὁ ἐπὶ προηγησαμένῃ μεμψιμοιρίᾳ φιλενδεικτῶν ἀλλ’ ἄγε πέπον, παρ’ ἔμ’ ἵστασο καὶ ἴδε  ἔργον, ἠὲ πανημέριος κακὸς ἔσσομαι, ὡς ἀγορεύεις, ἢ καί τινα ἀλκῆς μάλα περ  μεμαῶτα σχήσω ἀμυνέμεναι περὶ τοῦ δεῖνος, ἤγουν ἐφέξω τῆς εἰς ἄμυναν  ἀλκῆς.
urn:cts:greekLit:tlg4083.tlg001.hc:17.125|Ὅρα δὲ ἐν τοῖς ῥηθεῖσι καὶ τὸ τοῖος ἐὼν ὑπέροπλον ἔειπας.  οὐ γὰρ οὕτω πολὺν δηλοῖ ἔπαινον ἐνταῦθα τὸ τοῖος, καθὰ πρὸ ὀλίγων τὸ τοίου  γὰρ θεράπων, ὃ Γλαῦκος περὶ Ἀχιλλέως εἶπεν. ἐκεῖνο μὲν γὰρ πάνυ σεμνῶς  ἔχει κατὰ τὸν σκοπὸν τοῦ Γλαύκου, τοῦτο δὲ οὐχ’ οὕτως, οἷα τοῦ Ἕκτορος μὴ  φιλίως πρὸς τὸν Γλαῦκον ἔχοντος.
urn:cts:greekLit:tlg4083.tlg001.hc:17.126|Τὸ δὲ ἔρριγα μέσος παρακείμενός  ἐστι, συγκοπεὶς ἐκ τοῦ ἐρρίγηκα. Τὸ δὲ οὐδὲ κτύπον ἵππων ἔχει τινὰ γλυκύτητα διὰ τὴν οἷον παρηχητικὴν ὁμοιοφωνίαν.
urn:cts:greekLit:tlg4083.tlg001.hc:17.127|Τὸ δὲ ὁτὲ δ’ αὐτὸς  ἐποτρύνει τὰ πλείω τῶν ἀντιγράφων καὶ νῦν παροξυτόνως ἔχει ὅτε δ’ αὐτὸς            ἐποτρύνει. ἀρχαί̈ζουσα δὲ ἡ γραφὴ τὴν αὐτὴν ἑρμηνείαν ἔχει. δηλοῖ γὰρ τὸ  ποτὲ δ’ αὐτὸς ἐποτρύνει.
urn:cts:greekLit:tlg4083.tlg001.hc:17.128|Ἐν δὲ τῷ ἴδε ἔργον ἐπὶ πολέμου τὸ  ἔργον, ὡς καὶ ἐν ἄλλοις, εἰ καὶ κυρίως ἡ λέξις ἐπὶ γεωργίας τίθεται.
urn:cts:greekLit:tlg4083.tlg001.hc:17.129|Τὸ  δὲ κακὸς ἔσομαι ἀντὶ τοῦ δειλός. πολλαχοῦ δὲ οὕτω λαμβάνεται ὁ κακός.  δηλοῖ δέ ποτε καὶ τὸν δυσγενῆ.
urn:cts:greekLit:tlg4083.tlg001.hc:17.130|Τὸ δὲ ἀλκῆς σχήσω εὐφήμως κεῖται,  νοούμενον ἐπί τε κωλύμης ἑτέρας καὶ ἐπὶ τῆς διὰ φόβον.
urn:cts:greekLit:tlg4083.tlg001.hc:17.131|Ὅτι  ἔδωκε μὲν ἤδη Ἕκτωρ τεύχεα καλὰ τὰ τοῦ Ἀχιλλέως φέρειν εἰς Τροίαν, μέγα  κλέος εἶναι αὐτῷ, ἢ χρησομένῳ αὐτοῖς ἐς νέωτα ἢ συνήθως ἀναθήσοντι. μὴ ἀντισχὼν δὲ πρὸς τὴν ἐπιθυμίαν τοῖς Τρωσὶ μὲν ἐφίησι μάχεσθαι, ὄφρ’ ἂν ἐγώ,  φησίν, Ἀχιλῆος ἀμύμονος ἔντεα δύω καλά, τὰ κατωτέρω κλυτά, ἤγουν  περιδύσωμαι. αὐτὸς δὲ θέων ἐκίχανεν ἑταίρους ὦκα μάλα, οὔ πω τῆλε, ποσὶ  κραιπνοῖς μετασπών, οἳ πρὸς ἄστυ ἐκεῖνα ἔφερον. στὰς δ’ ἀπάνευθε μάχης  πολυδακρύτου ἔντε’ ἄμειβε. καὶ τὰ μὲν οἰκεῖα ἔδωκε φέρειν εἰς Ἴλιον, ὃ δ'  ἄμβροτα τεύχεα δῦνεν Ἀχιλλῆος.
urn:cts:greekLit:tlg4083.tlg001.hc:17.132|Εἶτα ἑρμηνεύων τὸ ἄμβροτα,  φησὶν ἃ θεοὶ οὐρανίωνες πατρὶ φίλῳ ἔπορον, ὃ δ’ ἂρ ᾧ, ἤγουν ἰδίῳ, παιδί,  τῷ Ἀχιλλεῖ, ὤπασσε γηράς. ἀλλ’ οὐχ’ υἱὸς ἐν ἔντεσι πατρὸς ἐγήρα. τοῦτο  δὲ περιπαθῶς ἐρρέθη καὶ συντόμως κατὰ οἶκτον, ὡς περιπαθὲς ὂν υἱὸν εὑρῆσθαι  δυστυχέστερον πατρός. Σημείωσαι δὲ ὅτι δεινῶς οἰκονομεῖ ὁ ποιητὴς μὴ  ἀνατεθῆναι τὰ ὅπλα ἢ ὅλως ἀπαχθῆναι εἰς Τροίαν ἀλλὰ τῷ Ἕκτορι φορηθῆναι,  ἵνα ἐπανασωθῶσιν αὖθις τῷ Ἀχιλλεῖ, ὅτε ἀνέλῃ τὸν Ἕκτορα. ἀλλὰ τοῦτο μὲν ἡ  ψυχὴ τοῦ Ὁμηρικοῦ πλάσματος, οὐχ’ ἧττόν τι καὶ τὸν Ἀχιλλέα σεμνύνοντος, εἰ  τὸν Ἕκτορα καταβαλεῖ μὴ ἁπλῶς ὄντα ὁπλίτην ἀλλὰ θείοις πεφραγμένον  τεύχεσι, δι’ ὧν ἐκρατύνετο τὰ πρὸ τούτου ὁ Ἀχιλλεύς. ἄλλως δέ, τὴν τοῦ  Ἀχιλλέως πανοπλίαν ὁ Ἕκτωρ δύνει, καλλωπιζόμενός τε, ὡς εἰκός,  φιλοτίμως καὶ δόξαν θηρώμενος οἷος αὐτός, καὶ τῷ σώματι φυλακὴν  περιποιούμενος, καθὰ προεδηλώθη πλατύτερον, καὶ τοὺς Τρῶας ἐπιρρωνύων           καὶ τοὺς Ἀχαιοὺς ἐκφοβῶν.
urn:cts:greekLit:tlg4083.tlg001.hc:17.133|Τὸ δὲ μετασπών δηλοῖ μὲν τὸ  καταλαβών, γενόμενον ἐκ τοῦ μετέσπον. ἔστι δὲ μετοχὴ ἀορίστου δευτέρου,  καθὰ καὶ τὸ ἐπέσπον ἐπισπών, ἐπισπεῖν, ἐπισπέσθαι, ἐπισπόμενος.
urn:cts:greekLit:tlg4083.tlg001.hc:17.134|Πολυδάκρυτος δὲ μάχη ἡ κατὰ πόλεμον πρὸς διαστολὴν ἑτέρας, ὁποία καὶ ἡ  κατὰ λογομαχίαν. ἐκείνη γὰρ οὐ πολυδάκρυτος. Ἀμείβει δὲ τεύχεα νῦν οὐχ’ ὁ  κρείττων τὰ τοῦ χείρονος, ὥς που πρὸ τούτων γέγονεν, ἀλλὰ τὸ ἀνάπαλιν, εἰ  καὶ ἄλλως χείρων ἦν Ἕκτορος ὁ ταῦτα σκυλευθεὶς Πάτροκλος.
urn:cts:greekLit:tlg4083.tlg001.hc:17.135|Ὡς δὲ  θεόσδοτα τῷ Πηλεῖ τὰ ὅπλα, νῦν μὲν ἐν ὀλιγίστῳ ἐρρέθη, ἐν τοῖς ἑξῆς δὲ  ἱστορηθήσεται καὶ ὁ καιρὸς τῆς δόσεως, μερισθείσης τῆς ἱστορίας, ὡς πολλαχοῦ  Ὅμηρος εἴωθε ποιεῖν. Λέγει δὲ καὶ ἡ παροιμία Πηλεὺς τὴν μάχαιραν, ὡς διὰ  σωφροσύνην λαβόντος αὐτοῦ καὶ ξίφος θεόθεν, καθὰ καὶ ὁ Κωμικὸς δηλοῖ.
urn:cts:greekLit:tlg4083.tlg001.hc:17.136|Τοῦ δὲ γηράς ἡ χρῆσις καὶ παρ’ Ἡσιόδῳ ἐν τῷ γηράντεσσι  τοκεῦσι. γίνεται δὲ τὸ γηράς ἢ ἐκ τοῦ γηράσας κατὰ ἀποκοπὴν ὁμοίως τῷ  ἐπιπλώσας ἐπιπλώς, ἢ ἀπὸ ἀρρήτου ἐνεστῶτος τοῦ γήρημι. ἐξ οὗ ἴσως καὶ τὸ  ἐν ἔντεσι πατρὸς ἐγήρα. ὡς γὰρ ἵστημι ἵστην ἵστης ἵστη, οὕτω γήρημι ἐγήρην  ἐγήρη, καὶ τροπῇ ἐγήρα. εἰ δὲ καὶ ἀπὸ τοῦ γηράω τὸ ἐγήρα, ὅρα ὡς στίχῳ ἑνὶ  κεῖται καὶ καινὸν τὸ γηράς καὶ κοινὸν τὸ ἐγήρα.
urn:cts:greekLit:tlg4083.tlg001.hc:17.137|Ὅτι θυμοῦ  κἀνταῦθα ὡς καὶ ἐν Ὀδυσσείᾳ ἐνδεικτικὸν τὸ κινήσας κάρη προτὶ ὃν μυθήσατο  θυμόν.
urn:cts:greekLit:tlg4083.tlg001.hc:17.138|Ὅτι προαναφώνησιν πάλιν συνήθως τῶν ἐφεξῆς ὁ ποιητὴς   ἐκτιθέμενος τῷ εἴτε λίχνῳ τὴν ἀκοὴν εἴτε φιλέλληνι ἀκροατῇ παθαινομένῳ, οἷα  εἰκός, ἐφ’ οἷς Ἕκτωρ τὰ τοῦ Ἀχιλλέως ἄμβροτα τεύχεα ἔδυνε, πλάττει τὸν            Δία λέγοντα οὕτως ἆ δεῖλ', οὐδέ τί τοι, ἤγουν ὦ δείλαιε, οὔτι δή σοι θάνατος καταθύμιός ἐστιν, ὃς δή τοι σχεδόν ἐστι: σὺ δ’ ἄμβροτα τεύχεα δύνεις ἀνδρὸς  ἀριστῆος, τόν τε τρομέουσι καὶ ἄλλοι. τοῦ δὴ ἑταῖρον ἔπεφνες ἐνηέα τε  κρατερόν τε, τεύχεα δ’ οὐ κατὰ κόσμον ἀπὸ κρατός τε καὶ ὤμων εἵλευ.
urn:cts:greekLit:tlg4083.tlg001.hc:17.139|Εἶτα καὶ ὑπισχνεῖται, ὅτι νῦν αὐτῷ μέγα κράτος δώσει τῶν, ἤγουν  τούτων, ποινήν, ὅ τοι, ἤγουν διότι δή, οὔ τι μάχης ἐκνοστήσαντι δέξεται  Ἀνδρομάχη κλυτὰ τεύχεα Πηλείωνος. ἦ, τουτέστιν ἔφη, καὶ κυανέαις ἐπ'  ὀφρύσιν ἔνευσεν, ὡς μὴ ἂν ἄλλως ἐσομένων τῶν ῥηθέντων, ὃ καὶ ἀλλαχοῦ  ἐποίησεν, αἰνιττόμενός τινα διοσημίαν καὶ ἐκεῖ, οὐ τὴν τυχοῦσαν μέντοι, ἀλλὰ  τὴν ἔκ τινων καταιγίδων, δι’ ὧν ὁ ἄνω Ζεύς, ἤγουν αἰθὴρ ἢ ἀὴρ πυκνούμενος  καὶ οὕτω μελαινόμενος τῇ νεφώσει, κυανέαις ὀφρύσι κατανεύειν ἐπὶ αἰσίαις  τύχαις δοκεῖ. οὐ γὰρ ἔστιν ἄλλως τῷ λαμπροτάτῳ αἰθέρι κυανέας προσπλάσαι  ὀφρῦς, εἰ μὴ κατὰ μόνον λόγον τῆς ἔστιν ὅτε δνοφερᾶς αὐτόθι νεφώσεως, ἧς  πάντῃ πάντως τὰ χρύσεα νέφη διαφέρουσιν. Ἰστέον δὲ ὅτι τὸ ἆ δειλέ ἕως τοῦ  σχεδόν ἐστιν οἰκεῖον ῥηθῆναι πρὸς πάντα τὸν ἐπικινδύνως θρασυνόμενον,  ὁποῖος καὶ ὁ Ἕκτωρ τὰ πολλὰ τῶν μελλόντων ἀπροόρατος ὢν καὶ τὰ μὴ καθ'  ἑαυτὸν νοῶν, ἀλλὰ φρονῶν μείζω τῆς φύσεως διὰ ἀλαζονείαν.
urn:cts:greekLit:tlg4083.tlg001.hc:17.140|Ὅτι δὲ  τὸ ἆ κλητικόν ἐστιν ἐπίρρημα, καθὰ καὶ τὸ ὦ, καὶ ὅτι πνευματίζεται ὡς ἐκεῖνο  καὶ τάσιν πάσχει ὁμοίαν, καὶ ὅτι ἐκεῖνο μὲν ἐκφωνεῖται ὅτε κατὰ φύσιν ἔχει τις  τοῦ ψυχικοῦ καταστήματος, τὸ δὲ ἆ ἐν θυμῷ ἐκλαλεῖται ἢ τοιούτῳ τινὶ πάθει,  προέγνωσται. Καταθύμιος δὲ παρὰ τῷ ποιητῇ ὁ κατὰ ψυχὴν λαμβανόμενος, ὁ  ἐνθύμιος, παρὰ δὲ τοῖς ὕστερον ὁ ἐν ψυχῇ ὢν καί, ὡς εἰπεῖν, θυμήρης, οὗ ὁ  ἔμπαλιν ἀκαταθύμιος.
urn:cts:greekLit:tlg4083.tlg001.hc:17.141|Τὰ δὲ ὅπλα τοῦ Πατρόκλου τὰ ἐξ Ἀχιλλέως  οὐκ ἄμβροτα μόνον ἀλλὰ καὶ κλυτὰ λέγει καὶ καλά, πολλάκις οὕτω φράζων καὶ            χορεύων διὰ τῶν τοιούτων λέξεων.
urn:cts:greekLit:tlg4083.tlg001.hc:17.142|Τὸν δὲ Ἀχιλλέα φθάσας μὲν ὁ  Γλαῦκος μέγα ἄριστον Ἀργείων παρὰ ναυσὶν ἔφη, καὶ ἦν πιστὸς ὁ παρὰ τοῦ  ἐχθροῦ ἔπαινος, νῦν δὲ ἀριστέα ἐκεῖνον ὁ Ζεὺς καλεῖ φρικτόν. τοιοῦτον γάρ τι  δηλοῖ τὸ ὃν τρομέουσι καὶ ἄλλοι, ἐν ᾧ δοκεῖ περιττὸς ὁ και σύνδεσμος κεῖσθαι.  εἰ μὴ ἄρα σκωπτικῶς ἐμφαίνει λέγειν ὅτι καὶ σὺ τρομέεις τὸν Ἀχιλλέα καὶ  ἄλλοι. Ἐνταῦθα δὲ ὅρα καὶ τὴν συντομίαν τοῦ ἐπαινετηρίου, καιριωτάτην  οὖσαν. οὐ γὰρ ἔδει τὸν ὕπατον Δία περὶ ἐλαττόνων προσώπων μακρὰ κατατείνειν ἐγκώμια.
urn:cts:greekLit:tlg4083.tlg001.hc:17.143|Ἐνηής δὲ ὁ τῷ ἀπηνεῖ ἐναντίος. καὶ ἔστιν ὥσπερ  προσηνής, ὁ πρὸς τῇ ἀγαθότητι ὤν, ὡς ἀπὸ τοῦ ἠύ̈ς, ὁ ἀγαθός, οὕτω καὶ ἐνηὴς ὁ  ἐντὸς ἀγαθότητος, ἀπηνὴς δὲ ὁ ἀπὸ αὐτῆς. δῆλον δ’ ὅτι τὸ κρατερόν ἐνταῦθα οὐκ  ἀπειλὴν ἀλλὰ ἀνδρίαν δηλοῖ, οὐ γὰρ ἄγριος ὁ ἐνηής, εἰ μή τι ὁ πόλεμος καὶ  τοιοῦτον αὐτὸν διατίθεται, ἵνα φύσει μὲν εἴη ἐνηής, διὰ τὴν μάχην καὶ κρατερός.
urn:cts:greekLit:tlg4083.tlg001.hc:17.144|Τὸ δὲ οὐ κατὰ κόσμον ἀπὸ κρατός τε καὶ ὤμων εἵλευ ἀντὶ τοῦ οὐκ  ἐσκύλευσας, ὡς ἐχρῆν, ἀλλὰ τοῦ Φοίβου τὸν Πάτροκλον ἀφοπλίσαντος, σὺ  δῶρον εἵλου αὐτὰ ἢ καὶ ὡς εὕρημα. ταπεινοῖ δὲ ταῦτα τὸ μεγαλεῖον τῆς  ἀριστείας καὶ κατασμικρύνει τὸν Ἕκτορα, εἰ τὰ τοῦ Ἀχιλλέως ὅπλα ἔχει μήτε  ἐκεῖνον ἀνελὼν καὶ αὐτὰ δὲ ἀκόσμως ἀνελόμενος. ὁ θώραξ τε γὰρ ἐκείνου ὑπὸ  Ἀπόλλωνος ἐλύθη, καὶ ἡ ἀσπὶς σὺν τῷ τελαμῶνι αὐτόματος ἔπεσε χαμαί, ὡς  προϊστόρηται. ἔστι δὲ τὸ μὲν ἀπὸ κρατός διὰ τὴν κυνέην, τὸ δὲ καὶ ὤμων  διὰ τὸν θώρακα.
urn:cts:greekLit:tlg4083.tlg001.hc:17.145|Τὸ δὲ εἵλευ ἐν ἄλλοις ἐνεργητικῶς προφέρεται.  διφορεῖται γάρ. καὶ ἦν μὲν εἰπεῖν εἵλου κοινότερον, εἵλετο δὲ Ὅμηρος  φάναι εἵλευ καινότερον ὡς ποιητής. Τὸ δὲ νῦν καὶ ἐνταῦθα λοξὸν ὂν διασαφεῖται ὅμως τοῖς ἑξῆς. εἰ γὰρ μὴ δέξεται αὐτὰ ἡ Ἀνδρομάχη, δῆλον ὅτι πρὶν ἢ  ἀνελθεῖν εἰς τὴν πόλιν ὁ Ἕκτωρ ἀφοπλισθήσεται, ὃ δὴ πάλιν ἑτέρα ἐστὶν  ἀναφωνητικὴ προέκθεσις, ὡς τοῦ Ἕκτορος μηκέτι τὴν Τροίαν ἐντὸς ὀψομένου  καὶ διὰ τοῦτο μηδὲ τῇ γυναικὶ ὀφθησομένου μετὰ τῶν Ἀχιλλέως ὅπλων, ἵνα  μηδὲ μαρτυρεῖν ἐκείνη ἔχῃ τῇ τοῦ ἀνδρὸς ἀρετῇ.
urn:cts:greekLit:tlg4083.tlg001.hc:17.146|Ποινὴ δὲ ἀλλαχοῦ μὲν  τιμωρία καὶ πρόστιμον, ἐνταῦθα δὲ Ὅμηρος οὕτω τὴν ἀντισήκωσιν λέγει. διὰ  τοῦτο γάρ φησι: μέγα σοι δώσω κράτος, ἀντισηκῶν τοῦτο πρὸς τὸ ἐπὶ σοὶ μέλλον κακόν, ἀνθ’ ὧν δηλαδὴ οὐ μέλλεις ἐκνοστήσας τῆς μάχης ἀποκαταστῆναι τῇ  φιλτάτῃ Ἀνδρομάχῃ. ἡ δὲ χρῆσις τοῦ τοιούτου σημαινομένου τῆς ποινῆς εὕρηται  παρὰ Πινδάρῳ μάλιστα, καὶ δοκεῖ μὴ ἐκ τοῦ φένω ἐτυμολογεῖσθαι καὶ ἡ τοιαύτη  ποινή, ἀλλ’ ἐκ τοῦ πένω, τὸ ἐνεργῶ. εἰ δὲ μηκέτι τὴν Ἴλιον εἰσελεύσεται, ὡς  ἐρρέθη, ὁ Ἕκτωρ, εἰκότως καὶ τὰ τοῦ Ἀχιλλέως ὅπλα ἐκ τῆς ἄρτι φορεῖ ὡς  ἀποδώσων αὐτὰ τῷ Ἀχιλλεῖ. Ὅρα δὲ καὶ ὅτι δυνάμενος εἰπεῖν ἑνικῶς τοῦ,  ἤγουν τούτου, ποινήν, ὁ δὲ πληθυντικῶς εἶπε τούτων ποινήν, μεγεθύνων τὸ  κακὸν τῷ πληθυσμῷ.
urn:cts:greekLit:tlg4083.tlg001.hc:17.147|Ὅτι τερατῶδές τι πλάττων ἐπὶ τοῖς  Ἀχιλλέως ὅπλοις Ὅμηρος καὶ ὑπεμφαίνων τὸ τοιοῦτον τέρας καὶ τοῖς ἄλλοις  ἐγγίνεσθαι, οἳ τὰ τοιαῦτα ἐφόρουν, φησὶν Ἕκτορι δ’ ἥρμοσε τεύχε’ ἐπὶ χροί̈,  ὃ πρὸ ὀλίγων ἡρμηνεύθη, δῦ δέ μιν Ἄρης δεινός, ἐνυάλιος. πλῆσθεν δ’ ἄρα οἱ  μέλεα ἐντὸς ἀλκῆς καὶ σθένεος. μετὰ δὲ κλειτοὺς ἐπικούρους ἔβη μέγα ἰάχων.  ἰνδάλλετο δέ σφισι πᾶσι τεύχεσι λαμπόμενος μεγαθύμου Πηλείωνος, ἤγουν  εἰκασμὸν ἑαυτοῦ ἔπεμπε τοῖς βλέπουσιν καὶ οὐκ ἐμφανῶς ἐγινώσκετο Ἕκτωρ  εἶναι, οἷα μὴ τὰ ἑαυτοῦ φορῶν, ἀλλὰ τοῖς Ἀχιλλέως ὅπλοις λαμπόμενος.  ἕτεροι δέ φασιν, ὅτι μεγαθύμῳ Πηλείωνι ἰνδάλλετο, ἀπὸ κοινοῦ τὴν τοιαύτην  λαβόντες δοτικήν. καὶ ἔστιν ἀστεία μᾶλλον ἡ περιπέτεια οὕτως, εἴπερ           Ἀχιλλέως εἰκασμὸς ἕως μὲν ἄρτι ἐξεφόβει διὰ Πατρόκλου Τρῶας, νῦν δὲ κακὸν  δι’ Ἕκτορος τοῖς Ἀχαιοῖς γίνεται. καὶ εἴποι ἄν τις ὡς ἐν εἰδώλῳ ἀρεϊκῷ  ἀλλοπρόσαλλόν τι κἀνταῦθα εἶναι ὑπὸ τοῦ εἰκασμοῦ τούτου, ὃ δὴ ψόγος Ἄρεος.  Ἰστέον δὲ καὶ ὅτι μυθικῶς μὲν Ἄρης ἔδυ τὸν Ἕκτορα διὰ τῶν ὅπλων, καὶ ἀλκὴ  καὶ σθένος διά τε τὸ ἡφαιστότευκτον καὶ διὰ τὸν Δία, ὃς μέγα κράτος αὐτῷ  ἐγγυαλίξειν κατένευσεν. ἄλλως δὲ ἡ συμμετρία τῶν ὅπλων δοκεῖ συνεισάγειν  ἀλκῆς τι, καὶ μάλιστα τὸ πολὺ τοῦ ἐπ’ αὐτοῖς χαίρειν καὶ τὸ εἰς μάχην ἐντεῦθεν  πρόθυμον καὶ ἐνθουσιαστικόν. τὸν μέντοι Ἀχιλλέα ἐν τοῖς ἑξῆς ὡς καὶ αἴρει τὰ  ὅπλα καὶ ὡσεὶ πτερὰ ἐκείνῳ γίνονται, εἰρήσεται κατὰ καιρόν. Πάνυ δὲ σεμνύνει  τὰ τοῦ Ἀχιλλέως ὅπλα ὁ ποιητής, εἰ οὕτω δυνάμεως ἐμπιπλῶσι τὸν Ἕκτορα,  ὡς καὶ κάτοχον οἷον γενέσθαι Ἄρεϊ.
urn:cts:greekLit:tlg4083.tlg001.hc:17.148|τοῦτο γὰρ δηλοῦται ἐν τῷ δῦ δέ  μιν Ἄρης, ἤγουν ἔνθεος γέγονε πλησθεὶς Ἄρεος. ἔδυ γὰρ ὥσπερ τὰ τεύχεα  Πάτροκλος, οὕτως αὐτὸν Ἄρης. ἔστι δὲ νοεῖν ὡς τοιοῦτος ἦν καὶ Πάτροκλος  καὶ πρὸ αὐτοῦ Ἀχιλλεὺς τὰ τοιαῦτα ἔχων ὅπλα.
urn:cts:greekLit:tlg4083.tlg001.hc:17.149|Τὸ δὲ μετὰ  ἐπικούρους ἢ ἐκ μέρους τὸν ὅλον δηλοῖ στρατὸν ἢ μόνους αὐτούς, ὡς τοῦ  Ἕκτορος φιλοτιμίαν σχόντος αὐτοῖς ἐμφανισθῆναι, καὶ μᾶλλον ὅτι βούλεται καὶ  δημηγορῆσαι πρὸς αὐτούς.
urn:cts:greekLit:tlg4083.tlg001.hc:17.150|Τὸ δὲ μέγα ἰάχων εἴ τις ἐρεῖ ⟨οὐ⟩  διαφέρειν τοῦ ὀξέα κεκληγώς καὶ ὀξὺ βοήσας, ἃ πρὸ ὀλίγων ἐπὶ Ἕκτορος ὁ  ποιητὴς εἶπεν, οὐκ ἔξω λόγου ἐπιβαλεῖ.
urn:cts:greekLit:tlg4083.tlg001.hc:17.151|Ὅτι ἐρεθίσεως εἰς ἔργον τὸ  ὤτρυνε δὲ ἕκαστον ἐποιχόμενος ἐπέεσσιν. Ἔνθα ὅρα τὸ τοῦ στίχου πάθος. ἡ  γὰρ λήγουσα τοῦ ἐποιχόμενος ἐκτέταται τῇ στιγμῇ καὶ τῷ ἐπιφερομένῳ  φωνήεντι κατὰ τὸ Νέστορα δ’ οὐκ ἔλαθεν ἰαχή. ἐν οἷς ἰσχύων ὁ ποιητὴς δι'            ἐπενθέσεως τοῦ ῥα συνδέσμου ἢ τοῦ γε καὶ συναλιφῆς αὐτῶν ἰάσασθαι τὸ πάθος  δακτυλικῶς ὅμως οὐκ ἀπέκρινε τὸ σύνηθες τοῖς μέτροις ἐν δέοντι παθητικόν, οἷα  μηδέν τι μηδ’ οὕτω καινοπραγῶν. Ἦν δὲ καὶ πρὸ τούτων ὅμοιον στιχηρᾶς  λαγαρώσεως πάθος, ἔνθα Γλαῦκος ἔφη τὸ οὐ γάρ τις Λυκίων μαχησόμενος  Δαναοῖσιν εἶσι περὶ πτόλιος. ἡ γὰρ λήγουσα τοῦ πτόλιος μηκύνεται ὁμοίως  καὶ μετὰ τοῦ ἐπει συνδέσμου ἀπαρτίζει δάκτυλον.
urn:cts:greekLit:tlg4083.tlg001.hc:17.152|Ὅτι Ἕκτωρ  ὀνειδισθῆναι φθάσας ὑπὸ Γλαύκου πρὸ ὀλίγου αὐτὸν μὲν ἐκεῖ δι’ ὀλίγων  ἠμείψατο, ἐνταύθα δὲ ἀορίστως πρὸς πάντας τοὺς ἐπικούρους λαλῶν καὶ ὡς  οἷον ἀντεγκαλῶν, οἷς δὴ καὶ ὁ Γλαῦκος συνεισάγεται, ἀνταποδίδωσι τὸν  ὀνειδισμόν, καὶ ἀπαιτεῖ θνῄσκειν ἀναγκαίως ὑπὲρ τῆς Τροίας. τοῦτο δὲ ὡς  πρὸς τὸν λόγον τοῦ Γλαύκου ποιεῖ, φαμένου τὸ ἐπεὶ οὐκ ἄρα τις χάρις ἦν  μάρνασθαι. οἱονεὶ γὰρ λέγει ὁ Ἕκτωρ, ὡς οὐ μόνον οὐδεμία χάρις ὑμῖν τοῖς  ἐπικούροις μαχομένοις, ἀλλὰ καὶ ὀφειλέται μοι θανάτου ἐστέ. καὶ τέως οὐκ  εἰπὼν κέκλυτε Τρῶες καὶ Λύκιοι, ὡς ἀλλαχοῦ ἐξεφωνεῖτο διὰ τὸ τῶν Λυκίων  ἔξοχον, ἀλλὰ κοινῶς οὕτω προσφωνήσας κέκλυτε μυρία φῦλα περικτιόνων,  ἐπιφέρει ἀρξάμενος ἀπὸ τοῦ γαρ συνδέσμου συνήθως οὐ γὰρ ἐγὼ πληθὺν  διζήμενος οὐδὲ χατίζων ἐνθάδ’ ἀφ’ ὑμετέρων πολίων ἤγειρα ἕκαστον, ἀλλ’ ἵνα  μοι Τρώων ἀλόχους καὶ νήπια τέκνα προφρονέως ῥύοισθε φιλοπτολέμων ὑπ'  Ἀχαιῶν. τὰ φρονέων δώροισι κατατρύχω καὶ ἐδωδῇ λαούς, ὑμέτερον δὲ   ἑκάστου θυμὸν ἀέξω. τῷ τις νῦν ἰθὺς τετραμμένος ἢ ἀπολέσθω ἠὲ σαωθήτω: ἡ  γὰρ πολέμου ὀαριστύς. Καὶ ἔστι κατὰ τοὺς παλαιοὺς ἡ τοῦ Ἕκτορος νῦν  ἀξίωσις πρὸς ἐπικούρους τὸ ἀντὶ τροφῶν, ὧν ἐκ Τροίας εἶχον, ἀποδοῦναι τὰς  ψυχάς. τοιοῦτον γὰρ οἱ μισθοφόροι, πωλοῦντες μισθοῦ τὸ ζῆν.
urn:cts:greekLit:tlg4083.tlg001.hc:17.153|Εἶτα  στρατηγικῶς ἐλπίδι γερῶν ἐρεθίζων εἰς κίνδυνον ἐπάγει ὃς δέ κε Πάτροκλον  καὶ τεθνειῶτά περ, ἔμπης εἰς Τρῶας ἐρύσῃ, εἴξῃ δέ οἱ Αἴας, ἥμισυ τῶν ἐνάρων   ἀποδάσσομαι, ἥμισυ δ’ αὐτὸς ἕξω ἐγώ, τὸ δέ οἱ κλέος ἔσσεται, ὅσσον ἐμοί περ,  ἵνα καὶ κατὰ τὸ γέρας καὶ κατὰ τὸ κλέος ἶσος αὐτῷ εἴη ὁ τὸ μέγα ἔργον ποιήσας.  συνέμιξε δὲ τῷ τοῦ νεκροῦ ἑλκυσμῷ τὸν Αἴαντα, ὅτι μὴ ἄλλως ἦν αὐτὸν            ἐρύσασθαι, εἰ μὴ ὁ ἀμφιβεβηκὼς Αἴας εἴξει.
urn:cts:greekLit:tlg4083.tlg001.hc:17.154|Ὅρα δὲ τὸ μυρία φῦλα  ἐπικούρων πρὸς ἐντροπὴν Γλαύκου λεχθὲν ὑπὸ Ἕκτορος, οἷα λελυπημένου  κατὰ Γλαύκου, ὃς τὸ πᾶν τῆς ἐπικουρίας ἐν μόνοις Λυκίοις ἐδόκει τιθέναι. τὸ δ'  ἦν οὐ τοιοῦτον. αὐτοὶ μὲν γὰρ τηλόθεν ἐκ Λυκίας. Ἕκτωρ δὲ μυρία φῦλα  περικτιόνων ἀνακαλεῖται, ὅ ἐστι περιοίκων, κατασπῶν μὲν τὴν τοῦ Γλαύκου  ὀφρῦν στρατηγικώτερον, οὐ μὴν καὶ ἀληθῆ λέγων. ὀλίγοι γὰρ τοιοῦτοι  ἐπίκουροι. καὶ ὅμως τὸ τῶν Λυκίων ὄνομα σιωπήσας ὁ Ἕκτωρ, μυρίους δέ  τινας ἐπικαλεσάμενος ἐπικούρους, μονονουχὶ λέγει ὡς, εἰ καὶ ὑποχωρήσουσιν οἱ  Λύκιοι, οὐ πάντως οἱ Τρῶες μόνοι περιλείπονται κατὰ τὸν τοῦ Γλαύκου λόγον,  ἀλλ’ εἰσὶν ἡμῖν ἕτεροι ἐπίκουροι. οὕτω καὶ ὁ Ἀγαμέμνων φθάσας ἔφη πρὸς τὸν  Ἀχιλλέα ὅτι, κἂν καὶ ἀποπλεύσῃς, εἰσί μοι ἄλλοι οἵ κέ με τιμήσουσιν, οἱ δ'  οὐκ ἦσαν ὡς ἀληθῶς. Ἰστέον δὲ ὅτι τὸ μυρία φῦλα συνεπιμαρτύρεται τῷ τῶν  Ἀχαιῶν βασιλεῖ ἀλήθειαν, εἰπόντι ἐν τῇ βῆτα ῥαψῳδίᾳ πολλῶν ἐκ πολέων  ἐπικούρους εἶναι τοῖς Τρωσί. τὸ δ’ αὐτὸ καὶ ὀνειδιστικῶς αὔξει τὴν δαπάνην, ἣν  οἱ ἐγχώριοι διὰ τοὺς ἐπικούρους ἔπασχον. ἐμφαίνεται δὲ καὶ ὁ τῶν Τρώων  ἐντεῦθεν πλοῦτος, ὃν πάλαι ποτὲ εἶχον, ὁ πρὸ τούτων μνημονευθείς. πῶς γὰρ οὐ  πλουσιωτάτη πόλις, ἣ τρυχομένη δαπάναις ταῖς εἰς μυρία φῦλα ἐπὶ τοσοῦτον  ἐξήρκεσε; τῷ δὲ τῶν περικτιόνων ὀνόματι πάντες δηλοῦνται οἱ καὶ πόρρωθέν  ποθεν ἐπίκουροι ὡς ἐκ μέρους, ἵνα ταπεινωθῇ ἐντεῦθεν τὸ τῶν Λυκίων ὑπέροφρυ,  ἐξ ὧν Λύκιοι πολλαχοῦ τὸ ἐπικουρικὸν σύμπαν ἐλέγετο. ἀληθῶς γὰρ καὶ δίχα  τῶν Λυκίων οὐ πάντες οἱ ἐπίκουροι περίοικοι τῆς Τροίας εἰσί. δοκεῖ δὲ καὶ κολακικὸς ὁ λόγος εἶναι, ὡς πάντων περιοίκων λογιζομένων, κἂν μὴ τοιοῦτοι  ὦσιν. ἴσως δὲ καὶ ἄλλως καταδημαγωγεῖ τοὺς περιοίκους μόνους, ὡς τῶν τηλεδαπῶν οὐ πάνυ ἀξιουμένων λόγου. Εἶεν δ’ ἂν περικτίονες οἱ πέριξ ἐϋκτιμένας  πόλεις ἔχοντες, ταὐτὸν δ’ εἰπεῖν, ἐϋκτίμενα πτολίεθρα.
urn:cts:greekLit:tlg4083.tlg001.hc:17.155|Τὸ δὲ οὐ γὰρ  ἐγώ ἢ περιττὸν ἔχει τὸν σύνδεσμον, ὃ καὶ ἐν ἄλλοις γέγονεν, ἢ ἀπὸ ἐλλείψεώς  τινος αἰτιολογικῶς κεῖται, οἷον: ὦ μυρία φῦλα περικτιόνων, τί μοι ὄφελος τοῦ  πολλοὺς ὑμᾶς ἐνταῦθα εἰλεῖσθαι; οὐ γὰρ ἐγώ, καὶ ἑξῆς. Τὸ δὲ πληθύν οὐ            ταὐτόν ἐστι τῷ μυρία φῦλα, ἀλλὰ τὴν ἁπλῶς πολυλαί̈αν καὶ νῦν δηλοῖ τὴν  ἀντιδιαστελλομένην τοῖς ἀριστεῦσιν, ὅπερ ὁ Κωμικὸς ἀριθμὸν ἄλλως φησίν,  ἤγουν πλῆθος οὕτω μάτην. καὶ ἄλλως δέ, ὁ εἰπὼν τῷ τις ἠὲ ἀπολέσθω ἠὲ  σαωθήτω οὐ πληθὺν ζητεῖ ἁπλῶς ἀλλὰ τὴν ἐκ τοῦ λαοῦ φυλακήν, εἰ καὶ  ἀνάγκη αὐτοῖς πίπτουσιν ὑποσπᾶσθαι τὸν πληθυσμόν.
urn:cts:greekLit:tlg4083.tlg001.hc:17.156|Τὸ δὲ ἵνα μοι  Τρώων ἀλόχους καὶ τέκνα ῥύοισθε πρὸς τὸ τοῦ Γλαύκου ἀποτείνεται, εἰπόντος  ὄφελος γενέσθαι τὸν Σαρπηδόνα καὶ αὐτῷ. οἱονεὶ γὰρ λέγει, ὡς οὐκ ἐμὲ  ἤλθετε ῥύεσθαι, ἀλλὰ ὑπ’ ἐμοὶ ἢ σὺν ἐμοί, ἀρχηγῷ δηλαδή, τοὺς περὶ Τροίαν.  Τὸ δὲ προφρονέως οὐκ ἀπέοικε τοῦ πρόφρονες, ὅτε καὶ ἐκεῖνο ἐπιρρηματικόν  ἐστι.
urn:cts:greekLit:tlg4083.tlg001.hc:17.157|Τὸ δὲ φιλοπτολέμων ὑπ’ Ἀχαιῶν ἐντρεπτικὸν καὶ αὐτό. οὐ  γὰρ κατὰ τῶν τυχόντων ὑμᾶς, φησίν, ἤθροισα, ἵνα φιλοψυχῆτε, ἀλλὰ κατὰ  ἀνδρῶν μαχίμων.
urn:cts:greekLit:tlg4083.tlg001.hc:17.158|Τοιοῦτον δὲ καὶ τὸ κατατρύχω δώροις καὶ ἐδωδῇ.  οὐ γὰρ ζημιῶ ἁπλῶς, ἀλλὰ κατατρύχω. Ἐκ τοῦ τρῶ δὲ ὠνοματωπεποιημένου,  ἐξ οὗ καὶ τὸ τρώγω καὶ τὸ τρύω καὶ τὸ τρυπῶ, παραγώγως γέγονε καὶ τὸ  τρύχω, ἀναλόγως τῷ ψῶ ψήχω. Καὶ ὅρα ἔθος τοῦτο ἀρχαῖον. οὐδὲ γὰρ  ἐξήρκει πρὸς τοσαύτην δαπάνην μόνον τὸ τοῦ Πριάμου ἀρχεῖον. δῶρα δὲ λέγει  τὴν δίχα τῆς ἐδωδῆς μισθοφοράν.
urn:cts:greekLit:tlg4083.tlg001.hc:17.159|Τὸ δὲ ἑκάστου θυμὸν ἀέξω ἄλλο τι  δηλοῖ νῦν παρὰ τὸ ἐν Ὀδυσσείᾳ τὸ ὅτε δὴ μέγας εἰμὶ καὶ ἀέξεταί μοι ἔνδοθι  θυμός. ἐκεῖνο μὲν γὰρ τί δηλοῖ, ἐν τοῖς ἐκεῖ ζητητέον. ἐνταῦθα δὲ θυμὸν  ἑκάστου ὁ Ἕκτωρ ἀέξει τῇ θεραπείᾳ, δώροις δηλαδὴ καὶ τιμαῖς καὶ τοιούτοις,  ὑφ’ ὧν ψυχὴ μετεωριζομένη δοκεῖ πλείων ἑαυτῆς γίνεσθαι διαχεομένη. ὅθεν  παρῆκται τὸ χαίρειν, οὗ τὸ ἀνάπαλιν ὀλιγηπελέειν καὶ ὀλιγηπελέων ὁ μὴ θυμὸν  ἀεξόμενος. Τὸ δὲ ὑμέτερον ἑκάστου τὴν ἐργωδίαν δηλοῖ τῆς μεταχειρίσεως,  εἰ μὴ κοινῶς τι παραρριπτεῖ ἀλλ’ ἑκάστῳ συνδιατίθεται, ὃ δὴ καὶ αὐτὸ ἀληθῶς  ἀργαλέον ἐστί.
urn:cts:greekLit:tlg4083.tlg001.hc:17.160|Τὸ δὲ ἢ ἀπολέσθω ἢ σαωθήτω καὶ ἀλλαχοῦ           ἐφράσθη. Τὸ δὲ ἰθὺς τετράφθαι ἶσόν ἐστι τῷ ἰθὺς μάχεσθαι καὶ στῆναι ἄντα,  περὶ ὧν πρὸ ὀλίγων ἐρρέθη, καὶ τῷ ἰθὺς βρῖσαι, ὃ μετ’ ὀλίγα κεῖται.
urn:cts:greekLit:tlg4083.tlg001.hc:17.161|Τὸ δὲ ἣ γὰρ πολέμου ὀαριστύς γνωμικῶς ἐρρέθη καὶ ὡς τῶν μαχομένων ἢ  ἀπολλομένων ἢ σῳζομένων. ἐσχημάτισται δὲ καὶ οὗτος ὁ λόγος Ἀττικῶς. ἀντὶ  γὰρ τοῦ εἰπεῖν τοῦτό ἐστιν ἰδιότης πολέμου, εἶπεν αὕτη γάρ. παρεσημειώθη δὲ  πρὸ τούτων καὶ ἕτερα τοιαῦτα σχήματα. Ὅτι δὲ ὀαριστύς ἡ ἁπλῶς ὁμιλία καὶ  πόθεν γίνεται, δηλοῦται ἀλλαχοῦ.
urn:cts:greekLit:tlg4083.tlg001.hc:17.162|Τὸ δὲ καὶ τεθνηῶτά περ ἔμπης  καὶ ἑξής, διεστάλθαι δοκεῖ τῆς ζωγρίας ὡς κρείττονος. μεῖζον μὲν γὰρ εἰς  ἀριστείαν τὸ ζωγρῆσαι πολέμιον. ἔχει δ’ ὅμως ἀνδρίαν καὶ τὸ τεθνεῶτα ἐρύσαι,  ἤγουν ἑλκύσαι.
urn:cts:greekLit:tlg4083.tlg001.hc:17.163|Τὸ δὲ ἥμισυ τῶν ἐνάρων σοφιστικῶς κεῖται ἐν  ἀορίστῳ, ἐπεὶ μηδὲ δῆλόν ἐστιν, οἷα καὶ ὅσα ἔναρα πορισθήσονται ἀπὸ τῶν ὑπὲρ  Πατρόκλου πεσουμένων. εἰ δὲ λέγει δεικτικῶς ἥμισυ τῶν ἥγουν τούτων,  ἐνάρων, ὧν ἄρτι περίκειται σκυλεύσας ἐκ Πατρόκλου, εἴη ἂν ὁ λόγος τῷ  Ἕκτορι καὶ σαφὴς καὶ οὐδὲ σοφισματώδης.
urn:cts:greekLit:tlg4083.tlg001.hc:17.164|Ὅτι ἀναφωνῶν   συνήθως ὁ ποιητὴς ἐφ’ οἷς οἱ ἐπίκουροι ἰθὺς Δαναῶν βρίσαντες ἔβησαν ἐλπόμενοι  νεκρὸν ὑπ’ Αἴαντος ἐρύειν, φησι νήπιοι, ἦ τε πολέσσιν ἐπ’ αὐτῷ θυμὸν  ἀπηῦρα, ὁ Αἴας δηλαδή, προεκτιθέμενος κἀνταῦθα τὰ ἐφεξῆς, ὡς ἔθος αὐτῷ.  Ἰστέον δὲ ὅτι ὁρμὴν εἰς μάχην φράζει τὸ οἳ δ’ ἰθὺς βρίσαντες ἔβησαν δούρατ'  ἀνασχόμενοι, μάλα δέ σφισιν ἔλπετο θυμὸς τόδε ποιήσειν. οἱ δέ, ὡς ἐρρέθη,  βρίσαντες εἶεν ἂν ζαχρηεῖς, ὅ ἐστιν ἐμβριθεῖς πολεμισταί, περὶ ὧν ἀλλαχοῦ  κεῖται. δῆλον δὲ ὡς οἱ μὴ οὕτω βρίθοντες ἐλαφροί εἰσι καὶ ἀβαρεῖς πολέμιοι, ἤδη  δὲ καὶ μαλθακοί.
urn:cts:greekLit:tlg4083.tlg001.hc:17.165|Ὅτι πολὺν ἰδὼν Αἴας τῶν Τρωϊκῶν ἐπικούρων  συνασπισμὸν καί, ὡς εἰκός, ὑποδείσας καὶ διὰ τοῦτο δυσελπιστῶν φησιν ὦ  πέπον, ὦ Μενέλαε διοτρεφές, οὐκέτι ἔλπομαι αὐτώ περ, ἤγουν ἐμὲ καὶ σέ,  νοστησέμεν ἐκ πολέμοιο. οὔ τι τόσον νέκυος περιδείδια Πατρόκλοιο, ὅς κε            τάχα Τρώων κορέσει κύνας ἠδ’ οἰωνούς, ὅσσον ἐμῇ κεφαλῇ περιδείδια, μή τι  πάθῃσι καὶ σῇ, ἐπεὶ πολέμοιο νέφος περὶ πάντα καλύπτει Ἕκτωρ, ἡμῖν δ’ αὖτ'  ἀναφαίνεται αἰπὺς ὄλεθρος. Καὶ ὅρα θαυμαστὴν τροπῆς ἀντίθεσιν. πρὸς γὰρ  τὸ νέφος ἀντεπήγαγε τὸ ἀναφαίνεται, οἱονεὶ λέγων ὡς, εἰ καὶ πάντα νέφος  καλύπτει, ἀλλ’ ἡμῖν οὐκ ἐν ἀορασίᾳ ἐστὶν οὐδὲ κεκάλυπται ὁ ὄλεθρος, ἀλλὰ  πάνυ λαμπρότατα φαίνεται. καὶ νῦν μὲν τροπικῶς νέφος τὸν Ἕκτορα καλεῖ, ὃν  ἀλλαχοῦ νυκτὶ τὰ ὑπώπια εἴκασεν. ἢ καὶ ἄλλως, τὸν πόλεμον συνήθως νέφος  εἶπεν, ὃν ὁ Ἕκτωρ περὶ πάντα καλύπτει, ὡς οἷα πανταχοῦ καταπετάσας  αὐτόν. προϊὼν δὲ σκότος ἄλλως ποιήσει βαθὺ περὶ Αἴαντα. Σημείωσαι δὲ καὶ ὅτι  τὸ παρὰ πόδας κακὸν ἐπιλανθάνεσθαι τῶν φθασάντων ποιεῖ, ὡς νῦν τε ὁ Αἴας  δηλοῖ περὶ ἑαυτῷ μάλιστα καὶ τῷ Μενελάῳ δεδιὼς καὶ ἐν Ὀδυσσείᾳ δὲ ὁ  Τηλέμαχος, ὃς τὸ τῶν μνηστήρων ἐν ποσὶ κείμενον κακὸν ὑψώσας ῥητορικῶς  μεῖζον τῆς τοῦ πατρὸς εἶναι ἀπωλείας ἐρεῖ.
urn:cts:greekLit:tlg4083.tlg001.hc:17.166|Ὅρα δὲ ὅτι τὸ  δέδια διχῇ συνέταξεν, ἤγουν μετὰ γενικῆς ἐν τῷ νέκυος περιδείδια, καὶ μετὰ  δοτικῆς ἐν τῷ ἐμῇ κεφαλῇ περιδείδια καὶ σῇ. γέγονε δὲ καὶ τοῦτο διὰ  τὴν συγγένειαν τῆς γενικῆς καὶ τῆς δοτικῆς.
urn:cts:greekLit:tlg4083.tlg001.hc:17.167|Ἰστέον δὲ καὶ ὅτι ἐν τῷ  Τρώων κύνας ἠδ’ οἰωνούς, εἴπερ τὸ Τρώων κοινόν ἐστι καὶ πρὸς τοὺς  οἰωνούς, διασαφεῖται αὐτόθεν τὸ ἐν τῇ αʹ ῥαψῳδίᾳ κύνεσσιν οἰωνοῖσί τε  πᾶσιν.
urn:cts:greekLit:tlg4083.tlg001.hc:17.168|Ὅτι ὁ Αἴας ἐνταῦθα ἐπιτρέπει τῷ Μενελάῳ ἀριστῆας Δαναῶν  καλεῖν, ἤν τις ἀκούσῃ, αὐτὸς δὲ οὐ βοᾷ, οὐχ’ ὅτι οὐ δύναται, βοὴν γὰρ καὶ  αὐτὸς ἀγαθός ἐστιν, ἀλλ’ ὅτι αἰδεῖται βοᾶν, ἵνα μὴ ἐμφήνῃ πτοηθῆναι τὴν τῶν  ἐπικούρων ἐπέλευσιν, ἴσως δὲ καὶ διότι μᾶλλον οἱ ἀριστεῖς τῷ Μενελάῳ  πεισθήσονται ἤπερ αὐτῷ, ἔτι δὲ καὶ διότι αὐτὸς τῶν ἔργων ὢν λαλεῖν ἐπιτρέπει  τῷ μὴ πάνυ ἐνεργεστάτῳ. καὶ ἄλλως δὲ, ἐχρῆν ὥσπερ ἐν τοῖς Τρωσίν, οὕτω καὶ  ἐν τοῖς Ἀχαιοῖς δημηγορῆσαι ἄρτι τὸν δεύτερον βασιλέα, οἷος ἦν ἐν μὲν τοῖς  Ἰλιεῦσιν ὁ Ἕκτωρ, ἐν δὲ τοῖς Ἕλλησιν ὁ Μενέλαος.
urn:cts:greekLit:tlg4083.tlg001.hc:17.169|Ὅτι            ἀνάγκης ἐπειγούσης λαλεῖ καὶ Μενέλαος πρὸς τοὺς Ἀχαιούς, προκαλούμενος  ὑπὲρ Πατρόκλου, ὡς προσεχῶς ὁ Αἴας ὑπέθετο, καί φησι διαπρύσιον γεγωνώς  ὦ φίλοι Ἀργείων ἡγήτορες ἠδὲ μέδοντες, οἵ τε παρ’ Ἀτρείδῃ Ἀγαμέμνονι  καὶ Μενελάῳ δήμια πίνουσι καὶ σημαίνουσιν ἕκαστος λαοῖς: ἐκ δὲ Διὸς τιμὴ καὶ  κῦδος ὀπηδεῖ, ὡς διογενέσι δηλαδή, ἀργαλέον δέ μοί ἐστι διασκοπιᾶσθαι  ἕκαστον ἡγεμόνων: τόσση γὰρ ἔρις πολέμοιο δέδῃεν, ἤγουν ἐκκαίεται. ἀλλά  τις αὐτὸς ἴτω, νεμεσιζέσθω δ’ ἐνὶ θυμῷ Πάτροκλον Τρῳῇσι κυσὶ μέλπηθρα  γενέσθαι.
urn:cts:greekLit:tlg4083.tlg001.hc:17.170|Καὶ ὁ μὲν οὕτως ἔφατο, ὀξὺ δὲ ἄκουσεν Ὀϊλῆος ταχὺς  Αἴας, καὶ πρῶτος ἀντίος ἦλθε θέων, οἷα εἰδὼς τὸν αὐτῷ φίλον μέγαν Αἴαντα  ἐκεῖ περιβαίνειν. εἶτα Ἰδομενεὺς καὶ Μηριόνης. τῶν δ’ ἄλλων τίς ἂν ᾗσι  φρεσίν, ἄνευ δηλονότι Μουσῶν, οὐνόματ’ εἴποι, ὅσσοι δὴ μετόπισθε μάχην  ἤγειραν Ἀχαιῶν; Καὶ ὅρα ὡς τῇ ἀποσιωπήσει ταύτῃ καὶ τῷ ἀορίστῳ τὸ  πλῆθος ὁ ποιητὴς ηὔξησεν, ὡς μὴ δυνάμενος δῆθεν αὐτὸς ἰδίαις φρεσὶ δίχα  Μουσῶν μηδὲ τούτους ἄρτι μυθήσασθαι οὐδ’ ὀνομῆναι διὰ τὸ πολὺ τοῦ πλήθους,  ὅπερ ὀνομαίνειν ὀκνεῖ, ὥς που προδιωμολογήσατο. καὶ ἄλλως δέ, οὐκ ἐχρῆν  ὀνόμασιν ἐπεξιέναι τηνάλλως τὸν ποιητὴν εἰς οὐδὲν δέον, ἐφ’ οἷς τὰ μείζω προκαλεῖται αὐτόν.
urn:cts:greekLit:tlg4083.tlg001.hc:17.171|Ἐπάγει γὰρ Τρῶες δὲ προὔτυψαν ἀολλέες, ἦρχε δ'  ἂρ Ἕκτωρ, ποθῶν τε, ὡς εἰκός, ἀντιστῆναι τῷ Αἴαντι, καὶ ἵνα μηδὲ τὸ πρὸς  Ἀχιλλέα ἴνδαλμα αἰσχύνῃ ἀχρειώσας, εἰ μὴ προμάχοιτο. καὶ τοῦτο ἦν αἴτιον  τοῦ συγκληθῆναι τοὺς τῶν Ἀχαιῶν ἀρίστους. οὐ γὰρ ἦν πιθανὸν ἀντιστῆναι  τοσούτοις Αἴαντα καὶ Μενέλαον μόνους αὐτούς.
urn:cts:greekLit:tlg4083.tlg001.hc:17.172|Ὅρα δὲ τὸ οἳ παρὰ  τοῖς βασιλεῦσι δήμια πίνουσιν ἐκ τῶν τοῦ Ἕκτορος λόγων παραξεσθὲν ὡς  εἴδει παραφράσεως, ἤγουν ἐκ τοῦ δώροις κατατρύχω καὶ ἐδωδῇ λαούς. οἵ τε  γὰρ τῶν Τρώων ἐπίκουροι δήμια ἤσθιον τὰ τῶν λαῶν ἔδοντες, καὶ οἱ τῶν  Ἀργείων ἡγήτορες δήμια ἔπινον. δεδήλωται γὰρ ἤδη ὅτι δασμοῦ γινομένου  μερὶς ἐδίδοτό τις τῷ βασιλεῖ ἐκ τῶν κοινῶν καὶ εἰς τὰ τῶν ἀριστέων συμπόσια,  ὧν ἡ παράχρησις δημοβόρον τὸν βασιλέα ποιεῖ, ταὐτὸν δ’ εἰπεῖν δημιοβόρον.            Φάναι γὰρ δημοβόρον τὸν δίκην ἀνθρωποφάγου αὐτὸν τὸν δῆμον ἐσθίοντα  δριμὺ μὲν τῇ ἐννοίᾳ, πάνυ δὲ ἀτηρὸν τῇ τροπῇ. Σημείωσαι δὲ καὶ ὅτι ἔκπαλαι  μὲν οὐ ψεκτὸν ἦν, ὥσπερ οὐδὲ ὁ δῆμος, οὕτως οὐδὲ ὁ δήμιος οὐδὲ τὸ δήμιον, ὡς  δῆλον ἔκ τε τῶν δημιοπράτων, ὧν μέμνηται καὶ ὁ Κωμικός, καὶ ἐκ τῶν  Ὁμηρικῶν δημιοεργῶν. ἐπεὶ δὲ ὕστερον ὁ δήμιος εἰς ἀεικὲς ἀπεκρίθη πρᾶγμα  — κολαστῇ γὰρ ἀνδρὶ ἀποκεκλήρωται τοὔνομα — , ἤργησε μὲν ἡ χρῆσις τοῦ  παλαιοῦ δημίου, ἐκαινίσθη δὲ ἀντ’ αὐτοῦ ὁ δημόσιος. Ὅρα δὲ καὶ τὸ  πίνουσιν, οὐ γὰρ ἔφη καὶ ἐσθίουσιν, ἀλλὰ δηλοῖ ἀπὸ μέρους τὸ πᾶν. ὅθεν  καὶ παρὰ τῇ κοινῇ συνηθείᾳ τὸ συμπόσιον καὶ ὁ πότος λέγεται, σιγωμένης τῆς  ἐδωδῆς, καθὰ καὶ τὸ συσσίτιον, σιωπωμένης τῆς πόσεως. οὕτω καὶ Ἕκτωρ  μνησθεὶς ἐδωδῆς ἀφῆκε συννοεῖσθαι αὐτῇ τὴν πόσιν. Χρὴ δ’ ἐνταῦθα ὁρᾶν καὶ τὸ  τοῦ λόγου σχῆμα. οὐ γὰρ εἶπεν ὦ φίλοι, οἳ δήμια πίνετε καὶ σημαίνετε λαοῖς,  ἀλλὰ οἳ πίνουσι καὶ σημαίνουσι, μεταβὰς ἐκ δευτέρου προσώπου εἰς τρίτον, οὐ  μόνον διὰ μέτρου εὐχρηστίαν καὶ ποικιλίαν φράσεως καὶ καινοπρέπειαν, ἀλλὰ  καὶ ἵνα μὴ τραχέως τῷ διόλου ἀποστρεπτικῷ σχήματι ὀνειδίζῃ τοὺς ἀριστεῖς,  ἅμα δὲ καὶ ἵνα δεξιώτατα κατὰ σχῆμα συντομίας ἀποτείνειν τὸν λόγον δοκοίη  καὶ πρὸς τοὺς ἐν τῇ πληθυὶ̈ ἀριστεύοντας. ἐν γὰρ τῷ ποιῆσαι τρίτου προσώπου  τοὺς τῶν λαῶν σημάντορας δεύτερον ἔμεινε πρόσωπον ὁ λαός. καὶ δοκεῖ πρὸς            αὐτοὺς δημαγωγικώτερον λοιπὸν εἰπεῖν τὸ ὦ φίλοι, ἐξ αὐτῶν δὲ ἀπονεῦσαι  κατὰ λόγον τρίτου προσώπου καὶ εἰς τοὺς σημάντορας τῶν λαῶν, πρὸς οὓς καί  τινα δυσωπίαν ἔχει τὸ καὶ Μενελάῳ. μονονουχὶ γὰρ λέγει, ὡς ἐγὼ ταῦτα  λαλῶ, παρ’ ᾧ δήμια πίνετε. εἰ μέντοι ὁ Αἴας ἐδημηγόρησεν, οὐκ εἶχε χώραν  τοιοῦτόν τι ῥηθῆναι. αὐτὸ δὲ καὶ ἄλλως ἐρρέθη ὡς ἀπὸ βασιλικοῦ κήρυκος, οἷα  εἰκὸς ὂν μὴ πάντας αἰσθέσθαι ὅτι βασιλεὺς ὁ βοῶν.
urn:cts:greekLit:tlg4083.tlg001.hc:17.173|Ἰστέον δὲ καὶ  ὅτι τὸ σημαίνουσιν ἕκαστος λαοῖς, ἐκ δὲ θεοῦ τιμὴ καὶ κῦδος ὀπηδεῖ ἐνδόξοις  ἀνθρώποις προσρηθῆναι οἰκεῖον. Ἔνθα ὅρα τὸ τιμὴ καὶ κῦδος, ἐν οἷς  παράλληλος ὁ αὐτὸς νοῦς. Ταὐτὸν δὲ πάντως εἰπεῖν σημαίνουσιν ἕκαστος καὶ  σημαίνουσιν ἕκαστοι καὶ σημαίνει ἕκαστος. τὸ γὰρ ἕκαστος, καθότι μὲν  συνδιήκει παντὶ τῷ πλήθει τῇ κατὰ μερισμὸν ἐννοίᾳ, πληθύεται τῇ σημασίᾳ. διὸ  καὶ ὀρθῶς εἴρηται τὸ σημαίνουσιν ἕκαστος, ὃ ταὐτόν ἐστι τῷ ἕκαστοι. καθότι  δὲ αὖ πάλιν ἀτόμῳ τούτῳ καὶ ἐκείνῳ καὶ ἄλλῳ δεικτικῶς οἷον ἐπιμερίζεται,  δύναται καὶ σύνταξιν ἑνικοῦ ῥήματος ἔχειν. διὸ ἀσφαλῶς ἂν ῥηθείη καὶ τὸ  σημαίνει ἕκαστος. Ὅρα δὲ τὴν ἔννοιαν τοῦ δήμια πίνουσι παρὰ τοῖς βασιλεῦσι  καὶ σημαίνουσι λαοῖς καὶ ἑξῆς, σύνθετον οὖσαν ἐξ ἀφελείας καὶ σεμνότητος.  τοιοῦτον γὰρ δήπουθεν τὸ εἰπεῖν, ὡς τοῖς βασιλεῦσι μὲν συμπίνουσιν, ὑπὸ Διὸς  δὲ τιμῶνται.
urn:cts:greekLit:tlg4083.tlg001.hc:17.174|Τὸ δὲ ἀργαλέον δέ μοί ἐστι διασκοπιᾶσθαι ἕκαστον  λεχθείη ἂν καὶ παρὰ τοῦ μὴ ἔχοντος καθ’ ἕνα πάντων κήδεσθαι.
urn:cts:greekLit:tlg4083.tlg001.hc:17.175|Τὸ δὲ  τόσση γὰρ ἔρις πολέμοιο δέδηε περιφραστικῶς κεῖται ἀντὶ τοῦ τόσος ἐστὶ  πόλεμος. Τὸ δὲ ἔρις πολέμοιο διαστολὴν ἔχει τῶν λοιπῶν ἐρίδων. Ἐκ δὲ τοῦ  δέδηεν ἡ δηὶ̈σ γίνεται. δῆλον γὰρ ὅτι δηί̈σ ἐστι δαιομένη ἔρις πολέμου.
urn:cts:greekLit:tlg4083.tlg001.hc:17.176|Τὸ δὲ αὐτὸς ἴτω σημαίνει μὲν τὸ μόνος ἐλθέτω. οὐ τοιοῦτος δὲ  μόνος, οἷος ὁ δηλούμενος ἐν τῷ αὐτός περ ἐὼν προμάχοις ἐμίχθη ἀντὶ τοῦ  μεμονωμένος, ἀλλὰ μόνος ἐλθέτω, ἤτοι μὴ ἐμοῦ δεηθεὶς εἰς τὸ καὶ πρὸς ὄνομα  κληθῆναι. τότε γὰρ οὐκ αὐτὸς ἥξει, ἀλλ’ ἐγὼ ἕλκω τῇ κλήσει αὐτόν, καί πως  σὺν ἐμοὶ ἥκει καὶ οὐ κυρίως μόνος. καὶ ἔστι τρόπον τινὰ τὸ τοιοῦτον αὐτός ἶσον  τῷ αὐτόματος. ὡς γὰρ αὐτόματός που ἥκει Μενέλαος εἰδὼς πονεῖσθαι τὸν  ἀδελφόν, οὕτω τις κἀνταῦθα αὐτὸς ἐλθέτω, ἤγουν αὐτόματος, εἰδὼς τοὺς  ἀριστεῖς πονεῖσθαι ἐπὶ τῷ Πατρόκλῳ.
urn:cts:greekLit:tlg4083.tlg001.hc:17.177|Πῶς δὲ μέλπηθρα ἐπὶ κυνῶν  λέγεται, προδεδήλωται.
urn:cts:greekLit:tlg4083.tlg001.hc:17.178|Τὸ δὲ ὀξὺ ἄκουσεν ὀξυήκοον εἶναι τὸν  Λοκρὸν παριστᾷ. ὁ δέ γε Ἕκτωρ ὀξυβόας προϊστόρηται ἐν τῷ οὐδ’ ἔλαθε τὸν  Μενέλαον ὀξὺ βοήσας.
urn:cts:greekLit:tlg4083.tlg001.hc:17.179|Τὸ δὲ τίς ἂν τῶν ἄλλων ὀνόματα εἴποι,  περίφρασίς ἐστι τοῦ μυρία φῦλα, ὅπερ εἶπεν ὁ Ἕκτωρ.
urn:cts:greekLit:tlg4083.tlg001.hc:17.180|Τὸ δὲ  Τρῶες δὲ προὔτυψαν, ἦρχε δ’ ἂρ Ἕκτωρ, ὃ καὶ ἑτέρωθι κεῖται, παρῳδηθήσεταί ποτε εἰς ἀνδρεῖον πρόμαχον.
urn:cts:greekLit:tlg4083.tlg001.hc:17.181|Ὅτι τὴν μετὰ θορύβου ἐπέλευσιν  τῶν Τρώων παραβολικῶς ὁ ποιητὴς διασαφῶν φησιν ὡς δ’ ὅτ’ ἐπὶ προχοῇσι  διϊπετέος ποταμοῖο βέβρυχε μέγα κῦμα ποτὶ ῥόον, ἤγουν ἐν τῷ ῥέειν, ἀμφὶ δέ  τ’ ἄκραι ἠϊόνες βοόωσιν ἐρευγομένης ἁλὸς ἔξω, τόσσῃ ἄρα Τρῶες ἰαχῇ ἴσαν.  ἣν ἰαχὴν τῇ φράσει μιμούμενος ὀνοματοποιηθείσαις τραχείαις χρᾶται λέξεσι, τῷ  βέβρυχε, καὶ βοόωσι, καὶ ἐρευγομένης, καὶ αὐτῇ τῇ ἰαχῇ. δῆλον δ’ ὅτι  τραχύτητός τι ἔχει καὶ ἡ τῆς προχοῆς προφορά. ἐνδείκνυται δὲ διὰ τούτων κῦμα  θαλάσσης ἀντιφερόμενον ποταμοῦ κατάρρῳ, καὶ τῷ ἀνακόπτεσθαι βρυχόμενον.  ὁ γὰρ παραβολικὸς ἦχος οὐ τοῦ ποταμοῦ ἀλλὰ τοῦ κύματός ἐστι.
urn:cts:greekLit:tlg4083.tlg001.hc:17.182|Τὸ  δὲ προχοή δέδωκε τοῖς ὕστερον ἔννοιαν τοῦ καὶ ἐκβολὰς λέγειν ποταμῶν τὰ  ἐκείνων στόματα. τὸ γὰρ προχεόμενον ἐκβάλλεται. Διϊπετής δὲ, ὡς καὶ  ἀλλαχοῦ σαφῶς δηλοῦται, κυρίως ὁ χειμάρρους, ὁποῖος καὶ ὁ ἐνταῦθα. οἱ γὰρ  ἀένναοι ἠρεμαιότεροι.
urn:cts:greekLit:tlg4083.tlg001.hc:17.183|Ὅρα δὲ καὶ ὅτι τε ὁμώνυμος λέξις τὸ βρύχειν,  οὐ μόνον λεγόμενον ἐπὶ ὑδάτων, ἀλλὰ καὶ ἐπὶ ζῴων λογικῶν τε, ὡς τὸ           βεβρυχὼς κόνιος δεδραγμένος, καὶ ἀλόγων, ἐφ’ ὧν καὶ περισπᾶται — λέων  γοῦν βρυχᾶται — , καὶ ὅτι ἐξ ὀνοματοποιί̈ας, ὥσπερ τὸ βρῦν, τὸ παρὰ τῷ  Κωμικῷ, καὶ τὸ βρύειν, οὗ λειότερον τὸ βλύζειν, ὡς καὶ τοῦ κρώζειν τὸ κλώζειν  καὶ τοῦ κράζειν τὸ κλάζειν, οὕτω καὶ τὸ βρύχειν καὶ τὰ ἐξ αὐτοῦ, καὶ τὸ  βρύκειν ἐπὶ κολοιοῦ καὶ τῶν τοιούτων, ὡς ὁ Κωμικὸς δηλοῖ, καὶ ὅτι ἐν τῷ  ἀναβέβρυχεν ὕδωρ, ὃ προεγράφη, οὐ τοιοῦτος ἐνοεῖτο βρυγμὸς οἷος ἐνταῦθα.  ἐκεῖ μὲν γὰρ ἐπὶ πηγῆς ἡ λέξις ἀναπιδυούσης, ἐνταῦθα δὲ τὸ βέβρυχεν ἐπὶ  μεγάλου κύματος. Ἡ δὲ ποτι πρόθεσις ἐν τῷ ποτὶ ῥόον, ἧς πρωτότυπος καὶ  κοινοτέρα ἡ προσ , δῆλον ὅτι καὶ προτί λέγεται. ἡ δ’ αὐτὴ καὶ ἀποθλίβει τὸ τῆς  ἐπεκτάσεως ἰῶτα Δωρικῶς, ὡς ἐν τῷ ποταίνιον, τὸ πρόσφατον, περὶ οὗ  ἀλλαχοῦ δηλοῦται, καὶ ἐν τῷ πόταγε, ὅπερ ἐστὶ πρόσαγε, καὶ ἐν τῷ ποτῶπαν,  ἤτοι πρόσωπον, κατὰ Δωριεῖς. ἐτὶ δὲ καὶ μονοσυλλάβως ἐκφέρεται συμφώνου  ἐπαγομένου, ὡς ἐν τῷ πὸτ τῶ Διός, ἤγουν πρὸς τοῦ Διός, ὃ καὶ αὐτὸ  γλώσσης Δωρίδος ἐστί.
urn:cts:greekLit:tlg4083.tlg001.hc:17.184|Τὸ δὲ ἠϊόνες βοόωσι πάνυ τί φασιν οἱ παλαιοὶ μιμητικὸν εἶναι τοῦ κατὰ θάλασσαν ἤχου πλέον τῶν ἄλλων, λέγοντες ὡς  τῇ ἐπαναδιπλώσει τῶν φωνηέντων συνῳδίαν ἀποτελεῖ τὸ βοόωσιν, ὁμοίαν  κυμάτων ἐμβολῇ. διὸ οὐκ ἔφη βοάουσι κατὰ ἀναλογίαν δευτέρας συζυγίας           τῶν περισπωμένων, ἀλλὰ βοόωσι πρὸς ἔμφασιν πλείω τοῦ τῆς θαλάσσης  ἤχου. Καὶ αὕτη, φασίν, ἡ εἰκὼν τὰ τοῦ Σόλωνος ἢ κατά τινας τὰ τοῦ  Πλάτωνος ἠφάνισε μιμήματα. λέγεται γὰρ ὡς ὀνοματοποιῶν ἐκεῖνος καὶ  ἀντεπεξάγων ἑαυτὸν τῇ Ὁμηρικῇ πολυφωνίᾳ, ἐπεὶ εὕροι τὸ τοιοῦτον βοόων  καὶ οὐκ ἔχοι ταὐτὸν ἠχῆσαι πρὸς τοιαύτην ὀνοματοποιί̈αν, κατακαύσοι τὰ  σκέμματα, μὴ καὶ πάνυ δεύτερος πίπτοι τοῦ ποιητοῦ. ὅτε καὶ ᾄδεται εἰπεῖν,  ὁπότερος ἂν καὶ ἦν ἐκεῖνος, τὸ Ἥφαιστε πρόμολ’ ὧδε, Πλάτων νύ τοι σεῖο  χατίζει, ἢ Σόλων νύ τοι σεῖο χατίζει, Ὁμηρικῇ παρῳδίᾳ τὸ πῦρ κατὰ τῆς  πρὸς Ὅμηρον ἀντιτεχνίας προκαλεσάμενος. Ἐνταῦθα δὲ τῆς ἠϊόνος   προκειμένης τοῦ βοόωσι χορηγεῖται καὶ ἀπὸ τῆς ἐν ταύτῃ χασμῳδίας  συμβολή τις πρὸς τὴν τοῦ ῥηθέντος ἤχου μίμησιν. Ἰστέον γὰρ ὅτι οὐ μόνον  πληθυντικῶς γράφεται ἠϊόνες βοόωσιν, ἀλλὰ καὶ ἐν γενικῇ ἑνικῇ ἄκραι  ἠϊόνος, ἤγουν τὰ τοῦ αἰγιαλοῦ ἄκρα. Τὸ δὲ ἐρευγομένης καὶ ὡς ἐπὶ στόματος θαλαττίου ἐρρέθη. Ἔστι γὰρ εἰπεῖν καὶ θαλάσσης στόμα, ὥσπερ καὶ  ποταμοῦ τροπικῶς. Δῆλον δ’ ὅτι ἐκ τοῦ ἐρεύγω καὶ ἡ ἐρυγή καὶ τὸ παρ'  Ὁμήρῳ ἤρυγε, καὶ εὐκτικὸν τὸ ἐρύγοιμι, οὗ τρίτον τὸ ἐπειδὰν τῶν εὐπόρων            τις προσερύγοι ῥαφανῖδας καὶ σαπρὸν σίλουρον φαγών, ἴα καὶ ῥόδα οἱ παράσιτοι ἔφασαν αὐτὸν ἠριστηκέναι.
urn:cts:greekLit:tlg4083.tlg001.hc:17.185|Ὅτι παρατάξεως εὐψύχου  δηλωτικὸν τὸ αὐτάρ οἱ δεῖνα, οἷον Ἀχαιοί, ἕστασαν ἕνα θυμὸν ἔχοντες,  φραχθέντες σάκεσσιν χαλκήρεσι. καὶ ὅρα ὡς ἐπλεόναζον τοῖς τότε τὰ χαλκήλατα σάκεα. Τὸ δὲ ἕνα θυμὸν ἔχοντες ἢ ἀντὶ τοῦ μίαν προθυμίαν, ἢ  τολμηρότερον ἀντὶ τοῦ μίαν ψυχήν, ὅθεν τὸ ὁμοψυχεῖν. Τὸ δὲ φραχθέντες ἀντὶ  τοῦ κατασφαλισθέντες, πυκνωθέντες, ὡς καὶ ἀλλαχοῦ ἐφράξαντο νῆας τείχεϊ  χαλκείῳ, ἀπὸ τοῦ φράσσω, ἐξ οὗ καὶ οἱ κατάφρακτοι ὁπλῖται.
urn:cts:greekLit:tlg4083.tlg001.hc:17.186|Ὅτι ἐν  ἄλλοις μὲν τάσσων στρατὸν ὁ ποιητὴς λαμπρότητα ὅπλων ἐκφράζει, ἐν δὲ τῇ νῦν  μάχῃ τῇ ὑπὲρ Πατρόκλου ἀορασίαν ταῖς λαμπραῖς περικεφαλαίαις πλάττει, ἃς  ἑτέρωθι παναίθας διὰ πολλὴν λαμπρότητα ἔφη, ἀκολούθως δὲ καὶ τοῖς  κατωτέρω ὅπλοις, ἴσως μὲν καὶ διὰ τὴν ἐγερθεῖσαν κόνιν καὶ ἐπικαταπεσοῦσαν,  ἴσως δὲ καὶ ὡς οὐδὲ ἄδεια τοῖς τῶν ἀγωνιώντων ὀφθαλμοῖς ἦν ἐντρυφᾶν  τοιαύτῃ θέᾳ. Ὁμήρῳ δὲ ἀρέσκει καὶ νύκτα τὸ τοιοῦτον εἰπεῖν, ὡς τὰ ἐφεξῆς  δηλώσει, ἵνα ὡς ἐπὶ Σαρπηδόνι πενθεῖ ἀὴρ τῇ τῶν ἐξ ἀέρος ψεκάδων καταφορᾷ,  οὕτω καὶ ἐπὶ Πατρόκλῳ τῇ συννεφείᾳ. Ποιητικὴ δέ τις καὶ αὕτη τερατεία, ὡς  ἐπὶ μὲν τῇ τῶν Ἀχαιῶν νίκῃ καπυρὸν οἷον αἰθριάζοντος τοῦ ἀέρος, ἐνταῦθα δὲ  ἀμαυρουμένου τῇ σκυθρωπότητι καὶ νυκτὶ ἐοικότος, ὡς ἐν τῇ αʹ ῥαψῳδίᾳ  ἠλληγόρηται. γίνεται δὲ καὶ ἄλλως νῦν ἀχλύς, ἵνα κρύπτηται πιθανῶς ὁ κείμενος. καὶ ἡ πυκνότης δὲ τῶν μαχομένων ἐνήγαγεν εἰς τοιοῦτον πλάσμα τὸν  ποιητήν. ἔστι δὲ καὶ ἄλλως φράσαι, ὡς ὅτε μέν τις ἐλλάμπεται κατορθῶν ἐν  μάχῃ, Διομήδης τυχὸν ἢ Ἀχιλλεύς, λαμπηδόνας Ὅμηρος ἀποπαλλομένας  ἐκείνου ποιεῖ ὡσεὶ καὶ πυρός, Πατρόκλου δὲ ἄρτι κειμένου δυστυχῶς Ἕλλησιν,  οἱ ἀμφ’ αὐτῷ μαχόμενοι σκοτοῦνται.
urn:cts:greekLit:tlg4083.tlg001.hc:17.187|Φησὶ γὰρ ἀμφὶ δ’ ἄρα σφιν           λαμπρῇσι κορύθεσσι Κρονίων ἠέρα πολλήν ἢ μᾶλλον ἠέρα πουλὺν χεῦεν, ἐπεὶ  οὐδὲ Μενοιτιάδην ἤχθαιρε ζῶντα. μίσησε δ’ ἄρα μιν δηί̈ων κυσὶ κύρμα γενέσθαι  Τρῴῃσι, τῷ, ἤγουν διό, καί οἱ ἀμυνέμεν ὦρσεν ἑταίρους. Καὶ σημείωσαι ὅτι  τὸν τοιοῦτον εἰς ἄμυναν ἐρεθισμὸν αἴτιον μάλιστα ἐμφαίνει τῆς πολλῆς ἠέρος,  ἤτοι τῆς ἐξ ἀέρος σκοτώσεως, οἷα πολλῆς ἐγερθείσης κόνεως. εἰ δὲ καὶ αὐτὸ τὸ  σφοδρὸν καὶ συντεταμένον καὶ ἐπικίνδυνον τῆς ἐν τῷ ἀμύνεσθαι μάχης ἀὴρ  πουλύς, ἤγουν πολλή, νοηθείη διὰ τὸ πολλοὺς Ἄϊδι παραπέμπειν, οὐκ ἀσύμφωνον τοῖς Ὁμήρου, ὃς τὸ τούτου ἔμπαλιν τὴν ἑτεραλκέα νίκην φάος πολλαχοῦ  ὠνόμασε. τέως μέντοι τὸ προφαινόμενον τῆς ποιήσεως τὴν ῥηθεῖσαν ἀορασίαν  πάχος ἀέρος εἶναι βούλεται, ὡς ἡ ἐν τοῖς ἐφεξῆς εὐχὴ τοῦ Αἴαντος δηλοῖ, δι’ ἣν  ἥλιος ἐπιλάμψας τὸ κακὸν διέλυσε.
urn:cts:greekLit:tlg4083.tlg001.hc:17.188|Τὸ δὲ οὐκ ἤχθηρε καὶ τὸ  ἐμίσησε, κατὰ ἄρσιν καὶ θέσιν λεχθέντα, τὴν αὐτὴν δηλοῦσιν ἔννοιαν. λέγει  γὰρ ὡς οὐκ ἤχθηρε Ζεὺς τὸν Πάτροκλον ἀλλ’ ἐμίσησε κυνοσπάρακτον γενέσθαι  αὐτόν.
urn:cts:greekLit:tlg4083.tlg001.hc:17.189|Ὅτι πρώτου τοῦ Ἕκτορος ἐρεθίσαντος τοὺς ὑπ’ αὐτόν, εἶτα  τοῦ Μενελάου τοὺς Ἀχαιούς, ὦσαν πρότεροι Τρῶες Ἀχαιούς, νεκρὸν δὲ προλιπόντες ὑπέτρεσαν. καὶ οὕτως ὁ νέκυς τοῦ Πατρόκλου εἵλκυσται.
urn:cts:greekLit:tlg4083.tlg001.hc:17.190|Ὅτι εἰπὼν ὡς μάλα ὦκα ἐλέλιξεν Αἴας τοὺς Ἀχαιοὺς πρὸς ἀντιπαράταξιν, ὅτε  οἱ Τρῶες τὸν τοῦ Πατρόκλου νέκυν ἐρύντο, σεμνύνει εὐθὺς ἐπαίνῳ τὸν ἥρωα,  παραρρίψας καὶ μνήμην συνήθως τοῦ Ἀχιλλέως.
urn:cts:greekLit:tlg4083.tlg001.hc:17.191|Φησὶ γὰρ ὃς περὶ  μὲν εἶδος, περὶ δ’ ἔργα τέτυκτο τῶν ἄλλων Δαναῶν μετ’ ἀμύμονα  Πηλείωνα. Καὶ ὅρα ὅτι καθὰ τὸ περιεῖναι γενικῇ συντάσσει πολλαχοῦ διὰ τὴν  ἐπίτασιν, ἣν δηλοῖ ἡ περι πρόθεσις, οὕτω κἀνταῦθα τὸ περιτετύχθαι, εἰπών:  περιετέτυκτο τῶν ἄλλων, ἤγουν ἐπέκεινα καὶ περισσότερον τῶν ἄλλων ἐτέτυκτο. ἔνθα ὅρα καὶ ὅτι ἐπὶ φυσικῆς κατασκευῆς ἐτέθη τὸ ἐτέτυκτο, κυρίως μέντοι  ἐπὶ τῶν κατὰ τέχνην ἡ λέξις κεῖται.
urn:cts:greekLit:tlg4083.tlg001.hc:17.192|Αὐτίκα δὲ καὶ παραβολὴν ἐπάγει            τοιαύτην ἴθυσεν δὲ διὰ προμάχων συὶ̈ ἴκελος ἀλκὴν καπρίῳ, ὅς τ’ ἐν ὄρεσσι  κύνας θαλερούς τ’ αἰζηοὺς ῥηϊδίως ἐκέδασσεν ἑλιξάμενος: ὣς υἱὸς Τελαμῶνος  ἀγαυοῦ, φαίδιμος Αἴας, ῥεῖα μετεισάμενος, ἤγουν μετελθών, Τρώων  ἐκέδασσε φάλαγγας, οἳ περὶ Πατρόκλῳ βέβασαν.
urn:cts:greekLit:tlg4083.tlg001.hc:17.193|Καὶ σημείωσαι τὸ  περὶ Πατρόκλῳ βέβασαν, ἐπὶ ἐχθρῶν ῥηθὲν καὶ οὐκ ἐπὶ συμμαχίᾳ, ὡς δηλοῖ  καὶ τὸ εὐθὺς ἐφεξῆς διασαφητικῶς ῥηθέν φρόνεον δὲ μάλιστα ἄστυ ποτὶ σφέτερον ἐρύειν καὶ κῦδος ἀρέσθαι, ἵνα εἴη ἁπλῶς περιβῆναι τὸ περί τινα βῆναι, εἴτε  ὑπὲρ ἐκείνου, ὡς πολλαχοῦ φαίνεται, εἴτε κατ’ ἐκείνου, ὡς ἐνταῦθα δηλοῦται.  Ὅρα δὲ ὡς καὶ ἡ τῆς παραβολῆς ἀπόδοσις ἱκανὸν ἔπαινον ἔχει τοῦ Αἴαντος.
urn:cts:greekLit:tlg4083.tlg001.hc:17.194|Ἐν δὲ τῷ συὶ̈ καπρίῳ, καθὰ καὶ ἀλλαχοῦ δηλοῦται, γένος μὲν ὁ  σῦς, εἶδος δὲ ὁ κάπριος, καθὰ καὶ ὁ θῆλυς. οὕτω καὶ ἐν τῷ ταύροιο βοός  γένος ὁ βοῦς, εἶδος δὲ ὁ ταῦρος. δῆλον δὲ ὡς γενναιότερος ὁ κάπριος τοῦ θήλεος.
urn:cts:greekLit:tlg4083.tlg001.hc:17.195|Τὸ δὲ ἐκέδασε δὶς ἐρρέθη ὡς καίριον. εἰ γὰρ εἶχεν ἰσοδύναμον ῥῆμα,  μετέλαβεν ἂν αὐτό, καθὰ καὶ τὸ ῥηϊδίως ῥεῖα κατωτέρω ἔφη, καὶ τὸ ἑλιξάμενος  μετεισάμενος, οὗ τὸ θέμα εἴω, ποιητικῶς μεταλαβὼν τὰ ποιητικά, ὡς εἴπερ που  καὶ τὸ ἀί̈σσειν εἰς τὸ παιφάσσειν μεταληφθείη, ἢ τὸ καρπαλίμως εἰς τὸ κραιπνῶς,  ἢ ἡ χαλκοπάρῃος κυνέη ὡς μετ’ ὀλίγα εἰς ἱπποδάσειαν κόρυθα, ἢ τὸ ἄφαρ  Αἰολικὸν ἐπίρρημα εἰς τὸ αἶψα, ὧν μία παραγωγὴ τοῦ μὲν ἐκ τοῦ ἅπτω ἅψω,  τοῦ δὲ ἐκ τοῦ ἅψω ἧφα παρακειμένου. ἔστι γὰρ αἶψα καὶ ἄφαρ τὸ ταχὺ καί, ὡς  εἰπεῖν, συναπτῶς.
urn:cts:greekLit:tlg4083.tlg001.hc:17.196|Ὅτι Ἱππόθοός τις, Λήθοιο Πελασγοῦ φαίδιμος  υἱός, ποδὸς εἷλκε Πάτροκλον, δησάμενος τελαμῶνι παρὰ σφυρὸν ἀμφὶ τένοντας, Ἕκτορι καὶ Τρώεσσι χαριζόμενος: τάχα δ’ αὐτῷ ἦλθε κακόν, τό οἱ οὔ τις  ἐρύκακεν ἱεμένων περ. ὅπερ ἐπί τινος ῥηθήσεται κακὸν παθόντος ἀβοήθητον.
urn:cts:greekLit:tlg4083.tlg001.hc:17.197|Εἶτα ἐκτιθέμενος τὸ κακὸν ὁ ποιητής φησι τὸν δ’ υἱὸς           Τελαμῶνος, ἐπαί̈ξας δι’ ὁμίλου πλῆξεν αὐτοσχεδίην κυνέης διὰ χαλκοπαρῄου:  ἤρικε δ’ ἱπποδάσεια κόρυς περὶ δουρὸς ἀκωκῇ, πληγεῖσ’ ἔγχεί̈ τε μεγάλῳ καὶ   χειρὶ παχείῃ, ἐγκέφαλος δὲ παρ’ αὐλὸν ἀνέδραμεν ἐξ ὠτειλῆς, αἱματόεις: τοῦ δ'  αὖθι λύθη μένος, ἐκ δ’ ἄρα χειρῶν Πατρόκλοιο πόδα μεγαλήτορος ἧκεν, ἤγουν  ἀφῆκε, χαμᾶζε κεῖσθαι: ὃ δ’ ἄγχ’ αὐτοῖο πέσε πρηνὴς ἐπὶ νεκρῷ τῆλε ἀπὸ  Λαρίσσης, ἑῴας δηλαδή, ἐριβώλακος: οὐδὲ τοκεῦσι θρέπτρα φίλοις  ἀπέδωκεν, ἤγουν θρεπτήρια, ὅ ἐστι τροφεῖα, ὡς καὶ ἀλλαχοῦ ἐρρέθη. τοῦτο δὲ  ἠθικῶς ὁ ποιητὴς παρεσημήνατο, δηλῶν ὀφειλέτας ἡμᾶς εἶναι τοῦ ἀντιτρέφειν  τοὺς γεννησαμένους. τὸ γὰρ ἀποδιδόναι χρεωστικὴν κυρίως δηλοῖ ἀπότισιν.  Ὅρα δὲ ὡς τολμηρὸν ἱστορήσας ἄνδρα τὸν Ἱππόνοον ὁ ποιητὴς πλείονος   αὐτὸν λόγου ἠξίωσε, Λῆθόν τε πατέρα εἰπῶν αὐτοῦ, Πελασγὸν τῷ γένει, καὶ  αὐτὸν φαίδιμον προσειπὼν καὶ τὴν πατρίδα δηλώσας, καὶ ἐπαινέσας καὶ αὐτὴν ἐν  τῷ εἰπεῖν ἐριβώλακα, καὶ οἰκτισάμενος δὲ ἐν τῷ ἐπαγαγεῖν, ὡς μινυνθάδιος δέ οἱ  αἰὼν ἔπλετο ὑπὸ Αἴαντος δαμέντι Ὅτι δὲ Λάρισσαι διάφοροι, ὧν μία καὶ ἡ  ἐνταῦθα Πελασγική, ἐν τοῖς εἰς τὴν Βοιωτίαν δεδήλωται.
urn:cts:greekLit:tlg4083.tlg001.hc:17.198|Ὅρα δὲ καὶ  ὅτι τελαμὼν ἐνταῦθα οὐχὶ ὁ ἀνέχων ἀσπίδα ἢ ξίφος, ἀλλ’ ὁ ἁπλῶς καθ’ ἑαυτὸν  πλατὺς ἱμάς, ὅν, ὡς εἰκός, εἶχεν ὁ Ἱππόθοος, εἴ που χρεία τις αὐτοῦ γένηται, ὡς  καὶ ἐπ’ ἄλλων τοιαῦτά τινα φαίνονται, καὶ ὅτι τελαμῶνος τοιούτου μνησθεὶς  δήσαντος τὸ τοῦ νεκροῦ σφυρὸν οὐκ εὐθὺς ἐπήγαγε τὸ τοῦ ἥρωος Τελαμῶνος  ὄνομα, διέστησε δὲ ἱκανῶς, ἵνα μὴ ἐπιτηδεύσασθαι δόξῃ τοιαύτην εἰκῇ  παρήχησιν. ἔφη γὰρ μετὰ δύο στίχους: τὸν δ’ υἱὸς Τελαμῶνος ἔπληξε.  Σφυρὸν δὲ φανερῶς τὸ ἄκρον τοῦ σκέλους, ἐξ οὗ καὶ ἐπισφύρια τὰ μετὰ τὸ  σφυρόν. ἐκεῖ δὲ καὶ τένοντες κατὰ νεύρων συνέλευσιν.
urn:cts:greekLit:tlg4083.tlg001.hc:17.199|Τὸ δὲ Ἕκτορι  καὶ Τρώεσσι χαριζόμενος ἔχει τι σκωπτικόν, εἰ μὴ διὰ ἀνδρίαν ὁ Ἱππόθοος κινδυνεύει ἀλλὰ πρὸς χάριν τινῶν.
urn:cts:greekLit:tlg4083.tlg001.hc:17.200|Τὸ δὲ ἤρικεν, ὅ ἐστιν ἐσχίσθη,           ἐρράγη, δεύτερος ἀόριστός ἐστι τοῦ ἐρείκω, ἐξ οὗ φυτὸν ἡ ἐρείκη. διὸ καὶ τῷ ι παραλήγεται κατὰ τὸ λείβω ἔλιβον.
urn:cts:greekLit:tlg4083.tlg001.hc:17.201|Αὐλὸν δὲ λέγει ἢ τὸ ὀξὺ τοῦ δόρατος, ἐπεὶ καὶ αἰγανέας δολιχαύλους που λέγει τὰς μακροξύλους, ἢ τὸ τρῆμα τῆς  κυνέης τὸ διὰ τοῦ ἔγχεος. καὶ ἄλλως δὲ αὐλὸν τὸν ἐξακοντισμόν φησι καὶ τὴν  ἐπιμήκη φορὰν τοῦ αἵματος. αὐλὸς γάρ, ὡς καὶ προεδηλώθη, πᾶν τὸ ἐπίμηκες  καὶ οὐδὲ πλατύ, ὅθεν καὶ οἱ αὐλῶνες, καὶ ὁ τῶν πνευμάτων ἀνακαμπτικὸς  διαυλωνισμόσ, καὶ αὐλὸς καὶ δίαυλος, τὸ στάδιον, καὶ ἐξ αὐτοῦ μεταφορικῶς  καὶ ἡ ἁπλῶς οὑτινοσοῦν ἀνάκαμψις, ὡς τὸ διαύλοις κυμάτων φορούμενος, καὶ  ἐν χορδαῖς χεῖρα καμψιδίαυλον ἀναστρωφῶν τάχος, ἤγουν ταχὺ  ἀναστρέφων ἐν τῷ πλήττειν τὰς χορδάς, εἰς ὃ καλλίων φράσις ἡ τοῦ νέου  Φιλοστράτου ἐν τῷ οἱ δάκτυλοι δὲ τοῖς μίτοις ἐπεπετάνυντο. περὶ Ὀρφέως δὲ  αὐτὸ ἐκεῖνός φησι. καὶ τοῦτο μὲν τοιοῦτον. Ὁ δὲ νοῦς τοῦ Ὁμηρικοῦ χωρίου  τοιοῦτος: ἐγκέφαλος δὲ συνεξηκοντίσθη τῇ προμήκει ῥύσει τοῦ αἵματος, κραθεὶς  αὐτῷ καὶ ἄνω συνεκπηδήσας. τινὲς δὲ τῶν παλαιῶν παρακεκινδυνευμένως φασὶν           ἐξενεγκεῖν τὸν ποιητὴν τὸ νόημα. θέλων γὰρ εἰπεῖν ὡς ἐκράθη ὁ ἐγκέφαλος  αἵματι, ὁ δὲ αἱματόεντα εἶπεν ἁπλῶς τὸν ἐγκέφαλον. αἴτιον δὲ τούτου ἡ  συντομία τῆς φράσεως.
urn:cts:greekLit:tlg4083.tlg001.hc:17.202|Ὅρα δὲ καὶ τὸ μινυνθάδιος αἰών, ἐξ οὗ  δῆλον ὡς οὐ μόνον μινυνθάδιος ἀνήρ, ἀλλὰ καὶ ζωή, ἡ κατ’ ἄνθρωπον.
urn:cts:greekLit:tlg4083.tlg001.hc:17.203|Ὅτι ἐν τῷ Φωκήων ὄχ’ ἄριστος φησὶν Ἀπίων καὶ Ἡρόδωρος καὶ διὰ  διφθόγγου τὴν παραλήγουσαν τοῦ Φωκήων γράφεσθαι. τοιοῦτον δέ τι  ἐσημειώθη καὶ ἐν ἀρχῇ τῆς Ἰλιάδος περὶ τῶν Ἰωνικῶν γενικῶν τῶν ἀπὸ τῶν εἰς ευσ ὀνομάτων, καὶ ἐν τοῖς ⟨τοῦ⟩ Περιηγητοῦ δὲ, ὅπου ἐκείνῳ περὶ Ὑλλέων ὁ  λόγος. οἱ δ’ αὐτοὶ καὶ τὸ ἀναλκείη κατωτέρω κείμενον διφορεῖσθαί φασι κατὰ  τὴν γραφὴν τῆς παραληγούσης. Μέμνηται δ’ ἐνταῦθα καὶ Πανοπέως ὁ ποιητὴς  τοπικοῦ ὀνόματος, ὃν ὁ τὰ Ἐθνικὰ γράψας Πανοπὴν λέγει πόλιν Φωκίδος,  κληθεῖσαν ἀπὸ Πανοπέως, υἱοῦ Φώκου. ταύτης δέ, φησίν, ὁ πολίτης Πανοπεύς,  ὁμοφώνως τῷ πρωτοτύπῳ. ἐκ δὲ τοῦ ῥηθέντος Πανοπέως ἦν Σχεδίος ὁ Φωκεύς,  ὃν ἀναιρεῖ ὁ Ἕκτωρ ἐνταῦθα. Ἔνθα ὅρα καὶ ὅτι τῷ ὅλῳ τὸ μέρος ἐπήγαγεν,  ἤγουν τοῖς Φωκεῦσι τὸν Πανοπέα, ὡς ἔν τε ἄλλοις γίνεται καὶ ἐν τῷ ἐς Κύπρον  ἐς Πάφον.
urn:cts:greekLit:tlg4083.tlg001.hc:17.204|Φησὶ γοῦν: Σχεδίον, Ἰφίτου υἱὸν, Φωκήων ὄχ'  ἄριστον, ὃς ἐν Πανοπῆϊ οἰκία ναιετάασκεν.
urn:cts:greekLit:tlg4083.tlg001.hc:17.205|Ἐν δὲ τοῖς ῥηθεῖσι κεῖται  καί τις Φόρκυς, οὗ αἰτιατικὴν ὁ ποιητὴς λέγει Φόρκυνά τε ὡς μόσυνα μετὰ  ἐκτεταμένου τοῦ υ , καὶ Φόρκυν δισυλλάβως ὡς βότρυν. ἔστι δὲ καὶ κόμματα καὶ  στίχους δὲ ὅλους εὑρεῖν ἐν τῷ χωρίῳ τούτῳ ποιηθέντα ἐν ἄλλοις.
urn:cts:greekLit:tlg4083.tlg001.hc:17.206|Λέγει            δὲ καὶ τὸ ἀνέσχεν ἐπὶ δόρατος ἀντὶ τοῦ ἐφάνη, διεπέρασε, καὶ ὡς εἰπεῖν,  ἀνέτειλε τῇ διαμπερὲς πληγῇ. Φησὶ γὰρ αἰχμὴ παρὰ νείατον ὦμον ἀνέσχεν,  ὅπερ ἴσως μὲν ἄλλο ἐστὶ παρὰ τὸ διέσχεν. ἐκεῖνο γὰρ προηγεῖται τοῦ ἀνασχεῖν,  διασχισμὸν δηλοῦν μόνον, ὡς προδέδεικται: ἴσως δὲ καὶ ἶσον ἐκείνῳ ἐστίν.
urn:cts:greekLit:tlg4083.tlg001.hc:17.207|Ἐνταῦθα δὲ καὶ τὴν κατ’ ἄνθρωπον κλεῖδα τοπογραφῶν ὁ ποιητής  φησι τὸν βάλεν ὑπὸ κληῖ̈δα μέσην, αἰχμὴ δὲ παρὰ νείατον ὦμον ἀνέσχεν,  ὡς εἴρηται. Δῆλον δ’ ἐκ τῶν παλαιῶν ὅτι κληὶ̈σ πολλὰ καὶ αὐτὴ δηλοῦσα,  ὥσπερ καὶ τὸ κλειδίον καὶ ἡ κλείς, λέγεται καὶ ἐπὶ μέρους θύννων, ὡς ὁ  Ἀθήναιος παρασημειοῦται, οἷον: κλεῖδες μὲν ὀπταὶ δύο παρεσκευασμέναι,  πρὸς ὅπερ πυθομένου τινὸς τὸ ἆρα αἷς θύρας κλείουσιν, ἐπάγεται ἀπόκρισις τὸ  θύννου μὲν οὖν σεμνὸν βρῶμα. Οὕτω δὲ καὶ ὀρφῶν κλειδία, οἷον ἐν  Γαδείροις τὰ κλειδία τῶν ὀρφῶν καθ’ αὑτὰ ταριχεύονται. Κλειδίων δὲ θύρας  χρῆσις παρὰ τῷ Κωμικῷ, εἰπόντι κακοηθέστατα κλειδία τὰ κρυπτὰ καὶ δυσεπιβούλευτα.
urn:cts:greekLit:tlg4083.tlg001.hc:17.208|Λέγει δὲ καὶ τὸ ἔλυον λύοντο παθητικῶς, εἰπὼν λύοντο  δὲ τεύχε’ ἀπ’ ὤμων. πρὸ ὀλίγων δὲ ἐνεργητικῶς εἶπε λῦσε δέ οἱ θώρηκα,  ἐκτείνας ἐκεῖ τὸ δίχρονον.
urn:cts:greekLit:tlg4083.tlg001.hc:17.209|Ὅτι καὶ νῦν παρεμφαίνει Ὅμηρος μὴ εἶναι  κατηναγκασμένην τὴν αἶσαν, λέγων ἔνθα κεν αὖτε Τρῶες ἀρηϊφίλων ὑπ'  Ἀχαιῶν Ἴλιον εἰσανέβησαν ἀναλκείῃσι δαμέντες, Ἀργεῖοι δὲ κῦδος ἕλον καὶ  ὑπὲρ Διὸς αἶσαν κάρτεϊ καὶ σθένεϊ σφετέρῳ, ταὐτὸν δ’ εἰπεῖν σφῇ ἀρετῇ, ὡς  πρὸ βραχέων εἴρηται. καὶ Ἀπόλλων δὲ μετ’ ὀλίγα ἐρεῖ, ὡς εἶδεν ἀνέρας, οἳ κάρτεί̈ τε πεποιθότες πλήθεί̈ τε σφετέρῳ καὶ ὑπὲρ θεὸν πόλιν εἰρύσαντο, τοῦτο δὴ ὃ            καὶ αὐτὸς ἀξιώσει ἐκεῖ, ἤγουν τὸ καὶ ὑπὲρ θεὸν εἰρύσασθαι Ἴλιον αἰπεινήν. Καὶ  ὅρα ἐν τούτοις καίρια ποιητικὰ πάρισα, τὸ κάρτεϊ, σθένεϊ, πλήθεϊ, καὶ ὅτι ταὐτὸν  ὑπὲρ Διὸς αἶσαν εἰπεῖν καὶ ὑπὲρ θεόν. Ἰστέον δὲ ὅτι τὸ ἔνθα κεν αὖτε  Τρῶες ἀρηϊφίλων ὑπ’ Ἀχαιῶν καὶ ἑξῆς μετ’ ὀλίγα παρῴδηται βραχύ τι ἐν τῷ  αἰδὼς μὲν νῦν ἥδε γ’ ἀρηϊφίλων ὑπ’ Ἀχαιῶν Ἴλιον εἰσαναβῆναι ἀναλκείῃσι  δαμέντας, παραδεικνύντος πάλιν τοῦ ποιητοῦ ὅπως παρῳδητέον. Ὅρα δὲ καὶ  νῦν χασμῳδίαν προσηνῆ παραβυσθεῖσαν τῇ τοῦ γε συνδέσμου συναλιφῇ, ὡς πολλαχοῦ φιλεῖ ποιεῖν Ὅμηρος. ὡς δὲ τὸ ἀναλκείῃσι διφορεῖται κατὰ τὴν  παραλήγουσαν, πρὸ ὀλίγων ἐγράφη.
urn:cts:greekLit:tlg4083.tlg001.hc:17.210|Ὅτι Περίφας κῆρυξ καλεῖται  Τρωϊκός τις ἀνὴρ διὰ τὸ περισσῶς φωνεῖν. διὸ λόγῳ φερωνυμίας καὶ Ἤπυτος  πατὴρ αὐτῷ παρὰ τὸ ἠπύειν, ὅ ἐστι φωνεῖν.
urn:cts:greekLit:tlg4083.tlg001.hc:17.211|Φησὶ γοῦν ὅτι αὐτὸς  Ἀπόλλων Αἰνείαν ὤτρυνεν Περίφαντι ἐοικὼς κήρυκι, Ἠπυτίδῃ, ὅς οἱ παρὰ  πατρὶ γέροντι κηρύσσων γήρασκε. κῆρυξ οὖν καὶ ὁ Ἤπυτος, οὗ τὴν τέχνην ὁ  υἱὸς διεδέξατο κατὰ ἔθος ἀρχαῖον τὸ καὶ προδηλωθέν, ὃ παραδίδωσιν Ἡρόδοτος. Ἔργον δὲ τέχνης κηρύκων θυσίαις τε καὶ σπονδαῖς παντοίαις ἐπιστατεῖν  καὶ ἀγορὰς ἀθροίζειν καὶ τοὺς λαλήσοντας ἐξεγείρειν καὶ προσοχὴν ἐμποιεῖν  προβοῶντας τὸ ἀκούετε λεῴ ἢ λαοί. διὸ Στρατόνικος, ὁ ἀστεῖος κιθαρῳδός,  ἰδὼν ἐν Μυλάσσῃ ναοὺς μὲν πολλούς, ἀνθρώπους δ’ ὀλίγους, στὰς ἐν μέσῃ  ἀγορᾷ ἔφη ἀκούετε ναοί, παρῳδήσας οὕτω τὸ ἀκούετε λαοί. ὁ δ’ αὐτὸς καὶ  πρὸς τὴν ὁμωνυμίαν παίζων τοῦ κήρυκος, ἐπεὶ κῆρυξ οὐ μόνον τὸ κύριον καὶ ὁ  ἱερὸς βασιλικὸς θεράπων, ἀλλὰ καὶ θαλάσσιον ὄστρεον ἔχον ὀξύτητας κύκλῳ,  ἐπεὶ ἐν Ἀβδηριτικῷ ἀγῶνι εὕροι κήρυκας πολὺ πλείους κατὰ λόγον τῶν  δημοτῶν, καὶ ἐπ’ ἄκρων ὀνύχων βαδίζοι δεδορκὼς ἀτενὲς εἰς γῆν, καὶ  ἐρωτηθείη τί πάθοι, τὰ μὲν ἄλλα ἐρρῶσθαι εἶπε τοὺς πόδας, ἀγωνιᾶν δὲ,            μήποτε, φησίν, ἐπιβὰς κήρυκι τὸν πόδα παρῶ, παίξας ἀστείως ἐν τῷ μεταβαλεῖν  τὸν κατ’ ἄνθρωπον κήρυκα εἰς τόν, ὡς εἴρηται, θαλάσσιον.
urn:cts:greekLit:tlg4083.tlg001.hc:17.212|Ἰστέον δὲ  ὅτι καὶ διδασκάλῳ παλαιῷ καὶ ἀγαθῷ πρέποι ἄν ποτε τὸ κηρύσσων γήρασκε  φίλα φρεσὶ μήδεα εἰδώς. Σημείωσαι δὲ καὶ ὅτι ἐνταῦθά τις τῶν μὴ καθ'  Ὅμηρον οὐκ ἂν ὤκνησε ψυχρῶς παρηχῆσαι ἐν τῷ εἰπεῖν γηρύων γήρασκε.  Τὸ δὲ κήρυκι συστέλλει νῦν τὴν παραλήγουσαν, εἰ καὶ ἀλλαχοῦ ἐν πολλοῖς  ἐκτείνεται Ἀττικῶς, οὕτω δέ, φασίν, ἐκτείνει τὴν μέσην καὶ τὸ δοίδυκος,  ὄρτυγος. Ἀριστοφάνης δ’ ἐν Εἰρήνῃ συστέλλει τὸ ὄρτυγος διὰ μέτρον. Πόλλα   δὲ καὶ ἕτερα τῶν διχρόνων παρὰ τῷ ποιητῇ τὴν τῆς κλήσεως φερωνυμίαν  σῴζουσι τοῖς δυσὶν ὑποκείμενα χρόνοις, οἷον τὸ Ἀπόλλων, τὸ ἀνήρ, τὸ  Κρονίων, τὸ Ἄρης, τὸ ὕδωρ, τὸ πρίν, καὶ ἄλλα.
urn:cts:greekLit:tlg4083.tlg001.hc:17.213|Ὅτι τὸ ὑπὲρ αἶσαν  καὶ ὑπὲρ μόρον ἢ ὑπέρμορον παραφράζων ἐνταῦθα ὁ πολύφωνος ποιητής φησι   πῶς ἂν καὶ ὑπὲρ θεὸν εἰρύσαισθε Ἴλιον, περὶ οὗ καὶ πρὸ βραχέων εἴρηται.
urn:cts:greekLit:tlg4083.tlg001.hc:17.214|Ὅτι ἔπαινος παλαιῶν ἀγαθῶν ἀνδρῶν τὸ ὡς δὴ ἴδον ἀνέρας  ἄλλους κάρτεί̈ τε ὡς καὶ προγέγραπται, σθένεί̈ τε πεποιθότας ἠνορέῃ τε  πλήθεί̈ τε σφετέρῳ καὶ ὑπερδέα δῆμον ἔχοντας. Ὅτι δὲ κεκαλλώπισται καὶ  τὸ χωρίον τοῦτο, οὐκ ἄδηλόν ἐστι.
urn:cts:greekLit:tlg4083.tlg001.hc:17.215|Δῆμον δὲ ὑπερδέα λέγει τὸν ἀπτόητον καὶ ὑπερκείμενον δέους ἐκ τοῦ ὑπερδεέα κατὰ συγκοπήν. ἄλλως γὰρ  περισπᾶσθαι ὤφειλε κατὰ συναίρεσιν ὡς τὸ εὐφυέα εὐφυᾶ, ὑγιέα ὑγιᾶ.
urn:cts:greekLit:tlg4083.tlg001.hc:17.216|Ὅτι ἀγαθοῖς μὲν στρατιώταις, δειλοῖς δέ, προσρηθήσεται τὸ ὑμῖν  θεὸς πολὺ βούλεται ἢ τοῖς δεῖνα νίκην, ἀλλ’ αὐτοὶ τρεῖτε ἄσπετον οὐδὲ            μάχεσθε.
urn:cts:greekLit:tlg4083.tlg001.hc:17.217|Κεῖται δ’ ἐν τούτοις καὶ σύνταξις ἀσυνήθης τοῖς ὕστερον τὸ  Αἰνείας μέγα Ἕκτορα εἶπε βοήσας. Ἕκτορι γὰρ εἶπε καὶ Ἕκτορι βοήσας  φασὶν οἱ μεθ’ Ὅμηρον. θεραπεύεται δὲ ἐν ὑπακοῇ προθέσεως, ἵνα ᾖ πρὸς  Ἕκτορα εἶπε βοήσας.
urn:cts:greekLit:tlg4083.tlg001.hc:17.218|Ὅτι ὄνειδος φευγόντων τό: αἰδὼς μὲν νῦν  ἥδε γε εἰς τὸν δεῖνα τόπον ἀναβῆναι ἀναλκείῃσι δαμέντας.
urn:cts:greekLit:tlg4083.tlg001.hc:17.219|θάρρους  δὲ θεόθεν δηλωτικὸν κατὰ παρῳδίαν τὸ ἀλλ’ ἔτι γάρ φησι θεὸς ἐμοὶ ἄγχι  παραστὰς μάχης ἐπιτάρροθος εἶναι. διὸ ἰθὺς ἴομεν, μηδ’ οἵ γε ἕκηλοι ποιήσαιεν  τόδε τι.
urn:cts:greekLit:tlg4083.tlg001.hc:17.220|Ἀνδρείου δέ τινος δήλωσις τὸ καί ῥα πολὺ προμάχων  ἔστη.
urn:cts:greekLit:tlg4083.tlg001.hc:17.221|Ὑποστροφὴν δὲ ἐκ φυγῆς φράζει τὸ οἳ δ’ ἐλελίχθησαν καὶ  ἐναντίοι ἔσταν Ἀχαιῶν.
urn:cts:greekLit:tlg4083.tlg001.hc:17.222|Ὅτι Ἀπισάων τις ἐνταῦθα πίπτει ὑπὸ  Λυκομήδει τῷ Ἑλληνικῷ βληθεὶς ἧπαρ ὑπὸ πραπίδων τῶν πολλαχοῦ  ῥηθεισῶν. ἦν δὲ ὁ βληθεὶσ ἐκ Παιονίης ἐριβώλακος ἐπίκουρος τοῖς Τρωσίν,  ἀριστεύων μετὰ Ἀστεροπαῖον τὸν ἐν τοῖς ἑξῆς ὑπ’ Ἀχιλλέως ἐν τῷ ποταμῷ  πεσόντα. Ἰστέον δὲ ὅτι Παίων τὸ ἐθνικόν, ὡς Μαίων Μαίονος, Παιών δὲ  Παιῶνος ὡς αἰών αἰῶνος τὸ ἐπὶ ἰατροῦ, οἷον Ἀσκληπιοῦ Παιῶνος εὐμενοῦς  τυχών, ἔτι δὲ καὶ ἐπὶ Ἀπόλλωνος, ἐξ οὗ καὶ παιωνίζειν τό, ὡς εἰπεῖν,   παιηονίζειν καὶ κράσει τοῦ η καὶ ο εἰς ω μέγα παιωνίζειν, οἷον πρὸ τοῦ θοινᾶσθαι διδάσκει Ὅμηρος σπένδειν καὶ παιωνίζειν, ταὐτὸν δ’ εἰπεῖν παιανίζειν,  ἤγουν ᾄδειν Παιᾶνι Φοίβῳ ὕμνον παιᾶνα, οὗ ἐπῳδὸς τὸ ἰὴ Παιάν, ὅπερ ἦν  παιανικόν τι ἐπίρρημα.
urn:cts:greekLit:tlg4083.tlg001.hc:17.223|Ὅτι ὃ φθάσας εἶπε φραχθέντες σάκεσι           χαλκήρεσιν, ἄλλως ἐνταῦθα φράζων φησὶ σάκεσσιν ἔρχατο πάντῃ, ὅ ἐστιν  εἰργμένοι ἦσαν οἱ Ἀχαιοὶ ὡς ἐν τειχίῳ, ἑσταότες περὶ Πατρόκλῳ: πρὸ δὲ  δούρατ’ ἔχοντο, Αἴαντος πολλὰ κελεύοντος.
urn:cts:greekLit:tlg4083.tlg001.hc:17.224|Τὸ δὲ πρὸ δὲ δούρατ'  ἔχοντο προί̈σχοντο δόρατά φασιν οἱ μεθ’ Ὅμηρον, ὅμοιον ὂν τῷ  προεβάλλοντο. ὅτι δὲ προὔχεσθαι καὶ τὸ προφασίζεσθαι λέγεται, δηλοῖ καὶ  Σοφοκλῆς ἐν τῷ προὔχοιο ἀντὶ τοῦ προφασίζοιο. ἐκ δὲ τούτου καὶ προχάνας  φασὶ τὰς προφάσεις λέγεσθαι. αὐτὸ μέντοι ἴσως ἀπὸ τοῦ προχαίνειν, ἐπεὶ καὶ  ταὐτὸν δοκεῖ προχαίνειν καὶ προφάσκειν εἰπεῖν, τὸ μὲν ἐκ τοῦ προηγουμένου, τὸ  δ’ ἐκ τοῦ ἀποτελέσματος. διὸ καὶ ὁ μὴ δυνάμενος φάσκειν ἀχανὴς λέγεται.  Ἰστέον δὲ ὅτι τὸ ἑσταότες περὶ Πατρόκλῳ ταὐτόν ἐστι τῷ  περιβεβαῶτες καὶ ἀμφιβεβαῶτες, ὃ διαλυθὲν ποιεῖ τὸ ἀμφ’ αὐτῷ βεβάμεν,  μετ’ ὀλίγα κείμενον.
urn:cts:greekLit:tlg4083.tlg001.hc:17.225|Ὅτι κινδυνεύοντας ἰδὼν τοὺς Ἀχαιοὺς ὁ Αἴας  μάλα πάντας ἐπῴχετο πολλὰ κελεύων, οὔτε τι ἐξοπίσω νεκροῦ χάζεσθαι  ἀνώγει, οὔτε τινὰ προμάχεσθαι Ἀχαιῶν ἔξοχον ἄλλων, ἀλλὰ μάλ’ ἀμφ’ αὐτῷ   βεβάμεν, ὡς προείρηται, σχεδόθεν τε μάχεσθαι. Καὶ ὅρα ὡς μὴ δυνάμενός τι  δρᾶσαι γενναῖον ἀγαπητὸν κρίνει τὸ μὴ παθεῖν γοῦν τι μέγα κακόν. Τὸ δὲ  κελεύειν ἀνώγειν εἰπὼν καὶ ἐπιτέλλειν φησίν.
urn:cts:greekLit:tlg4083.tlg001.hc:17.226|Ἐπάγει γὰρ ὣς Αἴας  ἐπέτελλε πελώριος.
urn:cts:greekLit:tlg4083.tlg001.hc:17.227|Ὅτι σφοδροῦ πολέμου ὑπογραφὴ καὶ κοινῆς  πτώσεως τῶν τε κρειττόνων καὶ τῶν μὴ τοιούτων τὸ αἵματι δὲ χθὼν δεύετο  πορφυρέῳ: τοὶ δ’ ἀγχηστῖνοι ἔπιπτον νεκροὶ ὁμοῦ τῶν δεῖνα καὶ τῶν δεῖνα.  οὐδ’ οἳ γὰρ ἀναιμωτί γε μάχοντο, οἱ Τρῶες δηλαδή, παυρότεροι δὲ πολὺ  φθίνυθον. διὰ τί; μέμνηντο γὰρ αἰεὶ ἀλλήλοις ἀν’ ὅμιλον, ἢ καθ’ ὅμιλον,            ἀλεξέμεναι φόνον αἰπύν. καὶ τοῦτ’ ἦν τὸ μεμνῆσθαι ἀλκῆς. καὶ ὅρα ὅτι τε  πάνυ ὠφέλιμον τὸ ἀλλήλοις τινὰς βοηθεῖν καὶ μάλιστα ἐν μάχῃ, καὶ ὡς, εἰ καὶ  ἀλεξῆσαι, ἀπολύτως λέγειν, σύνηθές ἐστιν, ἀλλὰ μετὰ προσθήκης μᾶλλον  κρεῖττόν ἐστιν, οἷον ἀλεξῆσαι φόνον ἢ ἁπλῶς τι κακόν, ἐξ οὗ σύγκειται ὁ  ἀλεξίκακος. ᾧ συγγενὲς οὐ μόνον τὸ ἀλεξητήρ καὶ κηραμύντης καὶ εἴ τι  τοιοῦτον, ἀλλὰ καὶ ἡ παρ’ Ἡσιόδῳ ἀλεξιάρη νειός.
urn:cts:greekLit:tlg4083.tlg001.hc:17.228|Σημείωσαι δὲ  καὶ ὅτι τοιαύτην φράσας δεινὴν μάχην ἐπάγει ὣς οἳ μὲν μάρναντο δέμας  πυρός, ὃ πολλαχοῦ κεῖται, δηλοῦν ὡς τοιούτῳ πολέμῳ οἰκεῖος ὁ τοιοῦτος  λόγος, οὐ τοσοῦτον διὰ τὸ δίκην πυρὸς εὐκίνητον καὶ κοῦφον τῶν μαχομένων καὶ  ὀξὺ καὶ ἰτητικὸν καὶ διὰ τὴν θερμότητα τῶν μαχομένων, ὅθεν καὶ μάχη  καυστειρή, ὅσον διὰ τὸ ταχέως ἐξολοθρεύεσθαι τοὺς οὕτω πολεμοῦντας, ὡς εἰ  καὶ πῦρ αὐτοὺς ἀνήλισκεν. Ὅτι δὲ ἐν τῷ τοιούτῳ νοήματι ἐπὶ ἀψύχου κεῖται τὸ  δέμας, προεσημειώθη. οὐ γὰρ δήπου ἔμψυχον τὸ πῦρ, εἰ μὴ ἄρα, ὡς καὶ τοῦτο  ἐρρέθη, ποιητικὴ αὐτονομία ψυχοῖ γλυκέως καὶ αὐτό, καθὰ καὶ τὰ βέλη καὶ  ἄλλα τῶν ἀψύχων πολλά.
urn:cts:greekLit:tlg4083.tlg001.hc:17.229|Ὅτι ἐφερμηνεύων Ὅμηρος ποιητικώτερον καὶ σεμνότερον τὸ ἀμφὶ δ’ ἄρα σφι λαμπραῖς κορύθεσσιν ἠέρα Ζεύς, ὃ δὴ  πρὸ ὀλίγου ἐρρέθη, φησὶν ἐνταῦθα ἐν σχήματι ἀποστροφῆς πρὸς τὸν τῆς κατ'  αὐτὸν Μούσης ἀκροατήν, ὡς οὐκ ἂν φαίης οὔτε ποτ’ ἠέλιον σόον ἔμμεναι οὔτε  σελήνην. ἠέρι γάρ, ἀφωτίστῳ δηλαδή, κατέχοντο μάχης ἔπι ὅσσοι ἄριστοι  ἔστασαν ἀμφὶ Πατρόκλῳ. οἱ δ’ ἄλλοι Τρῶες καὶ Ἀχαιοὶ εὔκηλοι πολέμιζον            Áὑπ’ αἰθέρι. πέπτατο δ’ αὐγὴ ἠελίου ὀξεῖα, παρὰ τοῖς ἄλλοις δηλαδή, νέφος δ'  οὐ φαίνετο πάσης γαίης οὐδ’ ὀρέων. Ὥστε δῆλον ἐκ τούτων ὅτι τὴν προρρηθεῖσαν ἠέρα μόνῳ τῷ τόπῳ ἐμπεριγράφει, ἐν ᾧ ἡ περὶ Πατρόκλου ἦν μάχη. καὶ  ἔστι πιθανὸς ὁ λόγος διά τε τὴν κόνιν τήν, ὡς εἰκός, παχυνομένην ἐκεῖ, καθὰ  ἐρρέθη, καὶ διὰ τὴν ῥηθεῖσαν πυκνότητα τῶν μαχομένων, ἣν καὶ ἐν ἄλλοις εἰς  νέφος εἴκασε.
urn:cts:greekLit:tlg4083.tlg001.hc:17.230|Διὸ καί φησιν, ὡς οἱ μὲν ἄλλοι μεταπαυόμενοι  ἐμάχοντο ἀλλήλων ἀλεείνοντες βέλεα στονόεντα, πολλὸν ἀφεσταότες: τοὶ δ’ ἐν  μέσῳ ἄλγε’ ἔπασχον ἠέρι καὶ πολέμῳ, τείροντο δὲ νηλέϊ χαλκῷ ὅσσοι ἄριστοι  ἔσαν. τούτους γὰρ ὑπὲρ τοῦ Πατρόκλου συνεκαλέσατο Μενέλαος.
urn:cts:greekLit:tlg4083.tlg001.hc:17.231|Ὅρα δὲ ὅτι ἐν τῷ οὔτε ποτέ ἀργὸν ἐκ περισσοῦ κεῖται τὸ ποτέ ἐπίρρημα, ὡς  καὶ ἐν ἄλλοις, καὶ ὅτι τὸ ἠέλιον σόον ἔμμεναι παρῴδηται ἀπὸ τοῦ λαὸν σόον  ἔμμεναι. αὐτὸ δὲ τὸ οὔτε ἠέλιον σόον εἶναι οὔτε σελήνην παντελῆ πως δηλοῖ  ἢ κολόβωσιν φωτὸς ἢ ἀπώλειαν. οὔτε γὰρ ἀκραιφνὴς ἡμέρα ἦν, ἀλλ’ οὐδὲ ὡς  νὺξ φῶς ἔχουσα, ὅθεν εἴωθεν, ἀλλ’ οἷόν τις νύξ. καὶ ἄλλως δὲ φράσαι, τὸ οὐκ ἂν  φαίης οὔτε ἥλιον σόον εἶναι οὔτε σελήνην αὔξησίν τινα σκότους δηλοῖ, ὡς τοῦ  περὶ τὸν νεκρὸν μόνου ἀέρος οὔτε ὡς ἐν ἡμέρᾳ ὀξείαις ἡλίου αὐγαῖς  πεφωτισμένον οὔτε ὡς ἐν πανσελήνῳ νυκτί, μᾶλλον δὲ ὡς τοιούτου ὄντος ἐκεῖ  καταστήματος ἀέρος, ὁποῖόν τι γίνεταί που ἐν ἐκλείψει ἡλίου ἢ σελήνης, ὅτε  οὐδὲ σόοι αὐτοὶ δοκοῦσιν εἶναι. καὶ ἄλλως δέ, σκότος ἐκεῖ βαθὺ ὁ λόγος ἐνδείκνυται, ὡς μηδὲ ἥλιός που ἦν μηδὲ σελήνη, κατὰ τὸ ἠέλιος δ’ οὐρανοῦ  ἐξαπόλωλε. διὸ καὶ ὁ Αἴας ἐν τοῖς ἑξῆς ὡς ἐν σκότει βαθεῖ ὢν εὔξεται φῶς ἰδεῖν.
urn:cts:greekLit:tlg4083.tlg001.hc:17.232|Τὸ δὲ ὑπ’ αἰθέρι ἀντὶ τοῦ ὑπὸ αἰθρίᾳ καὶ καθαρῷ ἀέρι καὶ ἀνεφέλῳ.  διαστέλλει γὰρ ἐνταῦθα φανερῶς αἰθέρα καὶ ἀέρα. οὗτος μὲν γὰρ σκοτεινός. διὸ  καὶ ἠέρα τὴν ἀορασίαν φαμέν, ἐκεῖνος δὲ λαμπρὸς καί, ὡς ἐρρέθη, ἀνέφελος.
urn:cts:greekLit:tlg4083.tlg001.hc:17.233|Διὸ καὶ ἐπάγει ἑρμηνευτικῶς τὸ πέπτατο δ’ αὐγή, καὶ νέφος δ’ οὐ  φαίνετο καὶ ἑξῆς. ταῦτα δὲ ἡ αἰθρία ποιεῖ καὶ ἡ σύστοιχος αὐτῇ αἰθήρ. Ὀξεῖα  δὲ ἡλίου αὐγή, ἣ τμητικὴν ἀέρος οὖσαν οὐκ ἀμβλύνει νέφος. διὸ ἐπάγει πρὸς           σαφήνειαν τὸ νέφος δ’ οὐ φαίνετο πάσης γαίης. ἔνθα λείπει ἡ πρόθεσις, ἵνα ᾖ  ὅτι νέφος οὐκ ἦν ὑπὲρ γῆς, ἢ τοπικὸν ἐπίρρημα, οἷον νέφος δ’ οὔ πῃ φαίνετο γῆς.  Τὸ δὲ ὀξεῖα κυριολεκτούμενον ἐπὶ βέλους συμβάλλεταί τι πρὸς ἀλληγορίαν  τοῦ τοξότου Φοίβου.
urn:cts:greekLit:tlg4083.tlg001.hc:17.234|Τὸ δὲ μεταπαυόμενοι ἢ ἀντὶ τοῦ ἀμείβοντες  ἀλλήλους, ὡς παύεσθαι μὲν τούτους, ἑτέρους δὲ μάχης ἄρχεσθαι, ἢ ἀντὶ τοῦ  ἀναπαυόμενοι. δῆλον δ’ ὡς οἶδεν ὁ ποιητὴς καὶ τὴν λέξιν τοῦ ἀναπαύεσθαι, ἐν  οἷς φησι τὸ ἀνθρώπους ἀνέπαυσεν ἐπὶ χθονί.
urn:cts:greekLit:tlg4083.tlg001.hc:17.235|Ὅτι τοὺς Νεστορίδας ἡ περὶ τῷ Πατρόκλῳ μάχη οὔπω ἔσχεν οἷα μαχομένους ἑτέρωθι καὶ οὔπω  πεπυσμένους. ἔτι γὰρ τὸν Πάτροκλον ᾤοντο ζῆν. Φησὶ γὰρ δύο δ’ οὔ πω φῶτε  πεπύσθην ἀνέρε κυδαλίμω, Θρασυμήδης Ἀντίλοχός τε, Πατρόκλοιο θανόντος  ἀμύμονος, ἀλλ’ ἔτ’ ἔφαντο ζωὸν ἐνὶ πρώτῳ ὁμάδῳ Τρώεσσι μάχεσθαι. τὼ δ'  ἐπιοσσομένω θάνατον καὶ φύζαν ἑταίρων νόσφιν ἐμαρνάσθην, ἐπεὶ ὣς ἐπετέλλετο  Νέστωρ. ᾧ καὶ ἐχρῆν πάντως πείθεσθαι ὀτρύνοντι πόλεμόνδε. Παραρρίπτει  δὲ τοὺς Νεστορίδας ἐνταῦθα Ὅμηρος οὐχ’ ἁπλῶς καὶ εἰκῇ, ἀλλὰ μνήμης χάριν.  μικρὸν γὰρ ὅσον θατέρου αὐτῶν τοῦ Ἀντιλόχου ἀναγκαίως δεήσεται ἀγγελοῦντος τῷ Ἀχιλλεῖ τὴν τοῦ Πατρόκλου πτῶσιν. Σημείωσαι δὲ ὅτι δύο φῶτε  εἰπὼν εἶτα ἐπάγει ὡς ἀπ’ ἄλλης ἀρχῆς τὸ ἀνέρε κυδαλίμω, καὶ οὕτω  συμβιβάζεται ἡ ταὐτολογία τοῦ φῶτε καὶ τοῦ ἀνέρε. Δύνατα δὲ καὶ ἄλλως  τὸ μὲν φῶτε ἄνδρας δηλοῦν τοὺς φύσει, τὸ δὲ ἀνέρε τοὺς καὶ ἀνδρείους.
urn:cts:greekLit:tlg4083.tlg001.hc:17.236|Τὸ δὲ πεπύσθην, ἤγουν ἐπύθοντο, γενικῇ συνήθως καὶ ἐνταῦθα  συντέτακται
urn:cts:greekLit:tlg4083.tlg001.hc:17.237|Τὸ δὲ ἐπιοσσόμενοι θάνατον καὶ φύζαν ἑταίρων δηλοῖ  στρυφνότατα καὶ πάνυ γοργῶς, ὡς περιεβλέποντο οἱ Νεστορίδαι, ἵνα εἰ μέν τινες  ἔθανον, ὑπερμάχωνται τῶν σωμάτων, εἰ δὲ εἰς φυγὴν ἐτράποντο, σκεπάζωσιν. ὃ  δὴ στρατηγοῦ γέροντος, ὡς εἰκός, παράγγελμα
urn:cts:greekLit:tlg4083.tlg001.hc:17.238|Τὸ δὲ ἐν πρώτῳ  ὁμάδῳ ἀγαθὴν ὑπόληψιν ὑπεῖναι τοῖς Νεστορίδαις περὶ τοῦ Πατρόκλου δηλοῖ.            προμαχεῖν γὰρ ἐκεῖνον ἐνόμιζον. Ἰστέον δὲ ὅτι πρόμον καὶ πρόμαχον εἰωθὼς  λέγειν ὁ ποιητὴς τὸν πρὸ τῶν ἄλλων μαχόμενον, καὶ τὸ ῥῆμα προμάχεσθαι καὶ  πρὸ τῶν ἄλλων μάχεσθαι, στρέφει τὴν γλῶτταν καὶ ἄλλως περὶ τὰ   συστοιχοῦντα τούτοις. ὁ γοῦν ἐν μάχῃ δυστυχήσας πρῶτος θανεῖν ἢ ἁλῶναι  λέγεται, καὶ ὁ ἐν τοιούτῳ τόπῳ ὅμιλος πρῶτος ὅμιλος, ὡς ἐν τοῖς μετὰ ταῦτά  που κεῖται, καὶ ὁ ἐκεῖ ἦχος πρῶτος ὅμαδος, ἐξ οὗ τὸ προμάχεσθαι ἐν πρώτῳ  ὁμάδῳ μάχεσθαί φησιν ὁ ποιητής.
urn:cts:greekLit:tlg4083.tlg001.hc:17.239|Ὅτι συντονίας πολέμου δηλωτικὸν καὶ τὸ τοῖς δὲ πανημερίοις ἔριδος μέγα νεῖκος ὀρώρει ἀργαλέης, καμάτῳ δὲ  καὶ ἱδρῷ νωλεμὲς αἰεὶ γούνατά τε κνῆμαί τε πόδες θ’ ὑπένερθεν ἑκάστου χεῖρές τ'  ὀφθαλμοί τε παλάσσετο μαρναμένοιϊν ἀμφ’ ἀγαθὸν θεράποντα Αἰακίδαο. Καὶ  ὅρα ὅτι τε κατὰ ἰδέαν γλυκύτητος ἐπεξῆλθε τοῖς κατὰ σῶμα μέρεσι καὶ ὡς  ἐπήγαγε τοῖς τῶν διαφόρων γενῶν πληθυντικοῖς ὀνόμασι τὸ παλάσσετο ῥῆμα  ἑνικόν. καί φασι Πινδαρικὸν τὸ σχῆμα οἱ παλαιοί, οὐχ’ ὅτι Πίνδαρος εὗρεν αὐτό  — τῆς γὰρ Ὁμήρου μεταλλείας καὶ τοῦτο ἐκεῖνος ἐκέρδανεν — , ἀλλ’ ὅτι  διαδεξάμενος καὶ ζηλώσας κατεχρήσατο. ἔχει δ’ ἀφορμὴν ἡ σύνταξις τὸ  γούνατα οὐδέτερον ὡς πρὸς αὐτὸ μὲν ἀσφάλτως ἀποδοθεῖσα, ἐκεῖθεν δὲ  ἀναλόγως ἀπὸ κοινοῦ συμβιβαζομένη καὶ πρὸς τὰ λοιπὰ δύο γένη. Καί εἰσι μὲν  καὶ ἄλλα τοιαῦτα εὐαφόρμως ἑνικὸν ῥῆμα συντάσσοντα πληθυντικοῖς ὀνόμασιν,  οὐκ ὀλίγα δὲ ὅμως καὶ ἀθεράπευτα διαλέκτου νόμῳ. τοιοῦτον καὶ παρ'  Ἡσιόδῳ τὸ τῆς δ’ ἦν τρεῖς κεφαλαί, καὶ παρ’ Ἐπιχάρμῳ ἦν δ’ ἐρῳδιοὶ  μακροκαμπυλαύχενες, καὶ ἦν δὲ νάρκαι, ἦν δὲ ζύγαιναι, τέτρακές τε σπερματολόγοι κἀγλααὶ συκαλλίδες. Σημείωσαι δὲ καὶ ὅτι πᾶν μικροῦ δεῖν ἐπελθὼν  κύκλῳ τὸ κατ’ ἄνθρωπον δι’ ἐνάργειαν πολλῆς ταλαιπωρίας τὰ μέσα παρῆκεν, ἢ  διὰ τὸ συννοεῖσθαι, ἢ ὡς ῥᾷον ἱδροῦντα κατὰ τοὺς παλαιούς.
urn:cts:greekLit:tlg4083.tlg001.hc:17.240|Ὅρα δὲ           καὶ ὅτι πανῆμαρ μὲν λέγει καὶ ἠμάτιον τὸ ἡμερινόν, πανημάτιον δὲ οὐ λέγει  ἀλλὰ πανημέριον, οἷον πανημέριος κακὸς ἔσσομαι, καὶ τοῖς δὲ πανημερίοις  νεῖκος ἦν.
urn:cts:greekLit:tlg4083.tlg001.hc:17.241|Ἱδρῶ δὲ οὐ μόνον ἐπὶ αἰτιατικῆς κατὰ ἀποκοπήν, ἀλλ'  ἰδοὺ καὶ ἐπὶ δοτικῆς. καμάτῳ γάρ, φησί, καὶ ἱδρῷ.
urn:cts:greekLit:tlg4083.tlg001.hc:17.242|Ὅτι δὲ πόδες  κατωτάτω τὸ μετὰ γοῦνα καὶ τὰς κνήμας δηλοῖ μὲν καὶ τὸ εὐτάκτως ὑποταγῆναι  αὐτοῖς, μάλιστα δὲ τὸ ὑπένερθεν ἐπαχθέν. Φησὶ γὰρ πόδες θ’ ὑπένερθεν.
urn:cts:greekLit:tlg4083.tlg001.hc:17.243|Τὸ δὲ μαρναμένοιϊν εὐθαρσῶς ἐν τοσούτῳ στρατῷ δυϊκὸν ὂν  ἐπαρρησιάσατο, οἷα οὐχ’ ἁπλῶς ἐπὶ πλήθους ῥηθέν, ἀλλ’ ἐπὶ δυάδος μερῶν, τοῦ  τε Τρωϊκοῦ τοῦ τε Ἀχαιϊκοῦ, ὡς δηλοῖ κατωτέρω τὸ εἵλκεον ἀμφότεροι.
urn:cts:greekLit:tlg4083.tlg001.hc:17.244|Ὅτι ἔοικεν ὁ ποιητὴς μὴ εἰδέναι πατταλευομένας τὰς βύρσας ἢ  θρανευομένας, ὡς ἂν φαίη Ἀττικὸς ἀνήρ, ἀλλὰ μέθοδον καινοτέραν ἄλλην  φησὶ τῆς αὐτῶν τάσεως, παραβολὴν τοιαύτην εἰπὼν ὡς δ’ ὅτ’ ἀνὴρ ταύροιο  βοὸς μεγάλοιο βοείην λαοῖσι δώῃ τανύειν μεθύουσαν ἀλοιφῇ: δεξάμενοι δ’ ἄρα  τοί γε διαστάντες τανύουσι κυκλόσε, ἄφαρ δέ τε ἰκμὰς ἔβη, δύνει δέ τ’ ἀλοιφὴ  πολλῶν ἑλκόντων, τάνυται δέ τε πᾶσα διαπρό, ὣς οἵ γ’ ἔνθα καὶ ἔνθα νέκυν  ὀλίγῃ ἐνὶ χώρῃ εἵλκεον ἀμφότεροι, μάλα ἐλπόμενοι, Τρῶες μὲν ἐρύειν πρὸς  Ἴλιον, Ἀχαιοὶ δὲ νῆας ἀνὰ γλαφυράς ἢ ἐπὶ γλαφυράς. Καὶ ὅρα ὅτι τε  ξενίζουσά ἐστιν ἡ παραβολὴ τῷ ἀσυνήθει τῆς τέχνης, καθά που καὶ ὁ διὰ  τεσσάρων ἵππων κελητισμός, καὶ ὅτι τόν τε πολὺν αὕτη ἑλκυσμὸν τοῦ νεκροῦ  ἐνέφηνεν ὡς οὐκ ἂν εἴη κάλλιον, καὶ ἅμα πραγματικῶς ἔδειξε τί τὸ χρήσιμον τοῦ  τὰς βύρσας τείνεσθαι. ἐλαίῳ γὰρ ἤ τινι τοιούτῳ διαινόμεναι καὶ οὕτω  μαλαττόμεναι καὶ τῆς σκληρότητος ἀνιέμεναι ἐπιδιδόασιν, ὡς τοῦ πάχους λεπτυνομένου εἰς μέγεθος. εὐτελὴς δὲ οὖσα ἡ εἰκὼν ὅμως τῇ ἐναργείᾳ λάμπει  κατὰ τοὺς παλαιούς, οἷα ἐναργῶς παριστῶσα τὸ ὑποκείμενον. Ἐνταῦθα δὲ  σπουδαιοτάτῳ ἑλκυσμῷ παραπηκτέον, εἰ δοκεῖ καί τινα ἑτεροῖον μέν, ἀρχῆθεν  δὲ παραδεδομένον, ὃς ἦν ἡ ἑλκυστίνδα λεγομένη παιδιά, ἧς μέρος καὶ τὸ  σκαπέρδαν ἕλκειν, ὅπερ τοιοῦτον, φασίν, ἦν. Δοκὸς ἀνδρομήκης ἵστατο  τετρημένη κατὰ μέσον, διήρτητο δὲ δι’ αὐτῆς σχοίνιόν τι, οὗ ἑκατέρωθεν  ἐξημμένοι δύο νεανίσκοι ἀνθεῖλκον, ἐντρέψαντες ἀλλήλοις τὰ νῶτα. ὁ δὲ  βιασάμενος καὶ προαγαγὼν αὐτὸ τῆς δοκοῦ ἐνίκα τὸν ἕτερον. ἐκ τούτου δὲ καὶ  τὰ δυσχερῆ πάντα σκαπέρδαν ἔλεγον παροιμιακῶς διὰ τὸ ἐπίπονον τῆς ὁλκῆς καὶ  ἀνθολκῆς. Οἱ δὲ παλαιοὶ σημειοῦνται, ὡς καινότερον προτέτακται ὁ ταῦρος  τοῦ βοός. ἀνάπαλιν γὰρ ἐχρῆν τὸ καθόλου προτετάχθαι, ὡς ἐν τῷ ἠύ̈τε βοῦς  ἀγέλῃφι, ταῦρος. καὶ ἔστι, φασίν, Ἀττικὸν τὸ σχῆμα, καθὰ καὶ τὸ βοὸς βοείην,  ἔνθα ἦν ἀρκοῦν καὶ μόνον τὸ βοείην, ἵνα ἦν ταύροιο βοείην. Καὶ ἔστι μὲν  ἐνταῦθα εἰπεῖν, ὅτι πρὸς διαστολὴν ἑτέρων ταύρων, ἐν οἷς καὶ ὁ παράγων τὸν  φορτικὸν λάσταυρον, ἐπήγαγε τὸ βοός. προσεκτέον δὲ κἀνταῦθα μάλιστα  τῷ λόγῳ τῶν παλαιῶν. Τὸ δὲ μεγάλοιο πρὸς μεγεθυσμοῦ ἔμφασιν κεῖται τοῦ  κατὰ τὸ ἡρωϊκὸν σῶμα.
urn:cts:greekLit:tlg4083.tlg001.hc:17.245|Τὸ δὲ μεθύουσαν ἀλοιφῇ οὐκ ἂν εἴη πάνυ  σκληρότερον τοῦ μεθύει τῷ μεγέθει τῶν πεπραγμένων ὁ Φίλιππος. Δηλοῖ  δὲ τροπικῶς ἡ λέξις πλήρωσιν τὴν ἀπὸ πληθυσμοῦ ἀλοιφῆς, ἥ ἐστι λίπος, ὅπερ  ἐξικμασθείσης τῆς βύρσης τῷ τανυσμῷ ἀντεισδύνει εἰς τοὺς πόρους καὶ μαλάσσει  τὴν βύρσαν. δὶς δὲ εἶπε τὴν ἀλοιφὴν ὡς λέξιν καιρίαν, ὥσπερ καὶ τρὶς τὸ τανύειν.            Ὅρα δὲ καὶ τὸ διαστάντες οὐ μαχίμως λεχθὲν ἀλλ’ ἀντὶ τοῦ διαχωρισθέντες  καὶ ὧδε καὶ ἐκεῖ στάντες. διὸ ἐν τῇ ἄλφα ῥαψῳδίᾳ τὸ διαστήτην οὐκ ἂν ἐδήλου  φιλονεικίαν, εἰ μὴ τὸ ἐρίσαντε προσέκειτο.
urn:cts:greekLit:tlg4083.tlg001.hc:17.246|Ἐν δὲ τῷ εἵλκεον  ἀμφότεροι τὸ μὲν εἵλκεον, οὗ κοινότερον τὸ εἷλκον, ὡς δηλοῖ ἀνωτέρω τὸ  πολλῶν ἑλκόντων, ἀπὸ τρισυλλάβου ἐνεστῶτος παρήχθη τοῦ ἑλκέω, ἐξ οὗ  ἴσως καὶ ἐν Ὀδυσσείᾳ τὸ Λητὼ γὰρ ἥλκησεν, ὡς ἀπὸ τοῦ ἑλκέω ἑλκῶ. Τὸ δὲ  ἀμφότεροι, ὡς καὶ ὁ ποιητὴς εὐθὺς ἡρμήνευσεν, διὰ τοὺς δύο στρατοὺς ἐρρέθη,  τὸν Τρωϊκὸν καὶ τὸν Ἑλληνικόν, καθὰ καὶ πρὸ ὀλίγου, ὡς εἴρηται, τὸ παλάσσετο μαρναμένοιϊν.
urn:cts:greekLit:tlg4083.tlg001.hc:17.247|Ὅρα δὲ καὶ ὅτι μετ’ ὀλίγα ὁ ποιητὴς λέγει, ὡς  ὁ Ζεὺς ἐπὶ Πατρόκλῳ ἐτάνυσε κακὸν πόνον, ὡς ἤδη τὸ ἀσφαλὲς τοῦ τανύειν  ἔχων ἐκ τῆς κατὰ τὴν βύρσαν παραβολῆς.
urn:cts:greekLit:tlg4083.tlg001.hc:17.248|Ὅτι ἀλλαχοῦ μὲν ἑαυτὸν  ἐπαινῶν ὁ ποιητὴς ὡς πιθανῶς πλασάμενον τὸν τηνικαῦτα διασκευασθέντα πόλεμον ἔφη μὴ ἂν μέμψασθαι τὴν μάχην ἐκείνην ἄνδρα τινά, ὃς ἂν ἄβλητος καὶ  ἀνούτατος αὐτὴν περιέρχοιτο θεοῦ φυλάττοντος, ἐνταῦθα δὲ ἐπιτείνων τὸ θαῦμα  καὶ εἰπών, ὡς περὶ Πατρόκλου μῶλος ὀρώρει ἄγριος, ἐπάγει οὐδ’ ἂν Ἄρης  λαοσσόος οὐδ’ ἂν Ἀθήνη τόν γε ἰδοῦσα ὀνόσαιτο, οὐδ’ εἰ μάλα μιν χόλος ἵκοι.  εὖ γὰρ οἶδε καὶ νῦν ὁ τεχνίτης Ὅμηρος ἀνδρικόν τε κατὰ Ἄρην καὶ συνετὸν  κατὰ Ἀθηνᾶν ἐξαρτύσας πόλεμον ὡς μηδένα χολώσεσθαι ἂν τῆς πλάσεως  ἐπιμεμφόμενον αὐτῷ. Ἄγριος δὲ μῶλος, καθά που καί τις πολεμιστὴς ἄγριος  ἐρρέθη αἰχμητής. τὸν δὲ ἄγριον μῶλον ὑποκαταβὰς κακὸν πόνον λέγει, ὡς  ταὐτὸν ὂν οὕτως ἢ οὕτως εἰπεῖν. Λαοσσόος δὲ Ἄρης οὐχὶ ὁ λαοῦ σωστικός. —             πῶς γὰρ τοιοῦτος ὁ βροτολοιγόσ — , ἀλλὰ καθ’ ἑτέραν ἔννοιαν λαοσσόον λέγει  Ἄρην τὸν λαοῦ παρορμητικὸν ἢ τὸν διωκτικὸν λαοῦ, ἀπὸ τοῦ σέω, ἐξ οὗ τὸ  σεύω. Ἀθηνᾶ μέντοι λαοσσόος λέγοιτο μὲν ἂν οὕτω πως καὶ αὐτή, ὡς λαὸν  σεύουσα εἰς πόλεμον, καὶ ὡς εἰπεῖν, ἀγελείη, ὅ ἐστιν ἄγουσα λεών. καί, ἄλλως  δὲ λαοσσόος ἡ αὐτή, ὡς λαὸν σόον τηροῦσα, ἐπεὶ καὶ ἐρυσίπτολις ἡ αὐτή.
urn:cts:greekLit:tlg4083.tlg001.hc:17.249|Τὸ δὲ οὐδ’ εἰ μάλα χόλος ἵκοι δηλοῖ, ὅτι πολλοὶ καὶ διὰ χόλον  μεμψίμοιροι γίνονται.
urn:cts:greekLit:tlg4083.tlg001.hc:17.250|Οὐκ ἄδηλον δὲ ὅτι τοῦ σόω ῥήματος  διφορουμένου ἐκ μὲν τοῦ παραληγομένου τῷ ω μεγάλῳ γίνεται ὁ παρὰ τοῖς  ὕστερον σῶος ὁ ἔχων τὸ μέγα ω ἐν τῇ ἀρχούσῃ, ἐκ δὲ τοῦ ἔχοντος τὸ ο μικρὸν ἐν  τῇ παραληγούσῃ ὁ καθ’ Ὅμηρον σόος πέφηνεν, ὁ συστέλλων τὴν παράληξιν,  ἀφ’ οὗ καὶ ἡ σωματικὴ Ἀθηνᾶ λαοσσόος. Ὅτι σαφῶς ἐνταῦθα ἱστορεῖται τὸ τοῦ  Πατρόκλου πρὸς τὸν Ἀχιλλέα δυσήκοον, εἴπερ ἐκεῖνος μὲν ἤδη φθάσας ἐκέλευσεν ἐκ νηῶν Τρῶας ἐλάσαντα ἰέναι πάλιν, τοὺς δὲ ἐᾶν κατὰ πεδίον μάχεσθαι, ὁ  δὲ πολλὸν ἀπάνευθε νεῶν κεῖται ὡς μέχρις ἐκεῖ διώξας.
urn:cts:greekLit:tlg4083.tlg001.hc:17.251|Ἀναφωνεῖ  δ’ ἐν τούτοις ὁ ποιητὴς καὶ ὡς οὐ περιγενήσεται τῆς Τροίας ὁ Ἀχιλλεύς, εἰπὼν  ὡς οὔ ποτε ἔλπετο θυμῷ τεθνάμεν ἀλλὰ ζῳὸν ἐνιχριμφθέντα ἤγουν ἐμπελάσαντα, ταῖς Τρωϊκαῖς πύλαις ἂψ ἀπονοστήσειν, ἐπεὶ οὐδὲ τό, ἤγουν τοῦτο,  ἔλπετο πάμπαν ἐκπέρσειν πτολίεθρον ἄνευ ἕθεν οὐδὲ σὺν αὐτῷ. πολλάκι γὰρ,  φησὶ τό γε, ἤγουν τοῦτο, μητρὸς ἐπεύθετο νόσφιν ἀκούων, ἤγουν χωρὶς καὶ  ἰδίᾳ μυστηριωδῶς, ἥ οἱ ἀπαγγέλλεσκε Διὸς μεγάλοιο νόημα, ὃ ταὐτόν ἐστι  τῷ βουλὴν Διός.
urn:cts:greekLit:tlg4083.tlg001.hc:17.252|Ἐπισημαίνεται δὲ καὶ ὅτι τότε γ’ οὔ οἱ ἔειπε  κακὸν τόσον, ὅσσον ἐτύχθη, μήτηρ, ὅτι δηλαδὴ πολὺ φίλτατος ὤλετο            ἑταῖρος. Καὶ διδάσκει ὁ ποιητὴς μὴ χρῆναι τοὺς συνετοὺς διὰ πάντων λυπρῶν  ἀγγελμάτων λυπεῖν τοὺς ἑαυτῶν, ἀλλὰ κἀνταῦθα τὰ μὲν φάσθαι, τὰ δ’ ἐπικρύπτειν, ὡς καὶ ἡ Θέτις ἐποίησεν ἐπὶ τῷ υἱῷ. τοῖς δὲ ῥηθεῖσι καὶ ἄλλο τι βιωτικὸν  παράγγελμα ἐμφαίνεται, τὸ μὴ χρῆναι τοῖς θρασυνομένοις πᾶν ἐπιτρέπειν, ὃ  δύνανται, ἀλλὰ τὸ μὲν ἐνδιδόναι, τὸ δὲ καὶ κωλύειν. Ἀχιλλεὺς οὖν ἐλπίζων  δύνασθαι τὸν Πάτροκλον πελάσαι, ὡς ἐρρέθη, ταῖς πύλαις, ὅμως οὐ διεκελεύσατο ἕως ἐκεῖ ἀπελθεῖν, ἀλλ’ ἐξελάσαι μόνον τῶν νηῶν τοὺς Τρῶας. Δεξιῶς δὲ  κἀνταῦθα παρελάλησεν Ὅμηρος Ἀχιλλέως θάνατον, δι’ ὃν οὐδὲ ἤλπιζεν  ἐκεῖνος τὴν Τροίαν ἑλεῖν. φανερῶς μέντοι ὤκνησεν ἱστορῆσαι τὸ μὴ φίλον.
urn:cts:greekLit:tlg4083.tlg001.hc:17.253|Τὸ δὲ ἀπαγγέλλειν ὅτι ταὐτὸν τῷ εἰπεῖν, δηλοῦται σαφῶς ἐν τῷ ἥ  οἱ ἀπαγγέλλεσκε, καὶ οὔ οἱ ἔειπε.
urn:cts:greekLit:tlg4083.tlg001.hc:17.254|Τὸ δὲ πολὺ φίλτατος  αὐξητικῶς ἔχει. οὐ γὰρ ἁπλῶς ἑταῖρος, οὐδὲ ἁπλῶς φίλτατος, ἀλλὰ καὶ πολὺ  φίλτατος.
urn:cts:greekLit:tlg4083.tlg001.hc:17.255|Τὸ δὲ τόσον καὶ τὸ ὅσσον ἐμφαίνει τῇ ἀοριστίᾳ ὡς οὐ  ῥᾳδίως ἔστι φράσαι τὸ μέγεθος τοῦ κακοῦ.
urn:cts:greekLit:tlg4083.tlg001.hc:17.256|Ὅτι συντονίαν μάχης  δηλοῖ καὶ τὸ οἳ δ’ αἰεὶ ἀκαχμένα δούρατ’ ἔχοντες νωλεμὲς ἐχρίμπτοντο,  ἤγουν ἐπέλαζον, καὶ ἀλλήλους ἐνάριζον.
urn:cts:greekLit:tlg4083.tlg001.hc:17.257|Ὅτι δεικνὺς ὁ ποιητὴς  τὸ πρόθυμον τῶν ἐπὶ τῷ Πατρόκλῳ μαχομένων φησίν, ὡς οἱ μὲν Ἕλληνες  τοιαῦτα ἐπὶ τῷ Πατρόκλῳ ἔλεγον ἄν ὦ φίλοι, οὐ μὰν ἧμιν εὐκλεὲς ἀπονέεσθαι  νῆας ἐπὶ γλαφυράς, ἀλλ’ αὐτοῦ γαῖα μέλαινα πᾶσι χάνοι: τό κεν ἧμιν ἄφαρ πολὺ  κέρδιον εἴη, εἰ τοῦτον Τρώεσσι μεθήσομεν ἐρύσαι καὶ κῦδος ἀρέσθαι.
urn:cts:greekLit:tlg4083.tlg001.hc:17.258|Οἱ Τρῶες δὲ εἰς πλέον στενολεσχοῦντεσ — . τοιαῦται γὰρ αἱ καθ’ ὅμιλον            ἠθοποιί̈αι παρὰ τῷ ποιητῇ — , φασὶ ὦ φίλοι, εἰ καὶ μοῖρα παρ’ ἀνέρι τῷδε  δαμῆναι πάντας ὁμῶς, μή πω τις ἐρωείτω πολέμοιο. Καὶ ὅρα ὡς καὶ νῦν τοῖς  Ἀχαιοῖς καὶ τοῖς Τρωσὶν ἐπιτέτμηται ὁ κατὰ ἠθοποιί̈αν λόγος συνήθως κατὰ τὸ  εὔλογον. ἰδίᾳ μὲν γὰρ πολλὰ ἂν εἴποι ἕκαστος, τὰ δὲ κοινὰ νοήματα, εἰς ἃ  πάντες ὁμοῦ συμπίπτουσιν, ὀλίγα ἂν εἴη. Σημείωσαι δὲ καὶ ὅτι ἀλλαχοῦ μὲν  λογισμοὺς ἐξετάζων ἔλεγε: τοῖσι δὲ μαχομένοις ὅδ’ ἦν νόος, τοῖς μὲν Τρωσὶ  τοιόσδε, τοῖς δὲ Ἀχαιοῖς τοιόσδε, νῦν δὲ τὸ νόημα τοῦτο ἄλλως ἐσχημάτισε.  τοὺς γὰρ λογισμοὺς τῶν στρατευμάτων ἐν ἠθοποιί̈ᾳ ἐδήλωσεν, εἰπὼν οὐχὶ τί  ἐλογίζοντο, ἀλλὰ τὶ ἂν καθ’ ὅμιλον ἔλεγον. σκοπητέον δὲ καὶ εἴπερ ἴσως διὰ τὸ  ὑποβάρβαρον εἰς πλέον τῶν Ἀχαιῶν βραχυλογοῦσιν οἱ Τρῶες.
urn:cts:greekLit:tlg4083.tlg001.hc:17.259|Πάνυ δὲ γοργῶς τὸ γαῖα μέλαινα πᾶσι χάνοι συνετμήθη ἐν τῷ δαμῆναι πάντας. χάνοι γὰρ ἂν γῆ ἅπασιν, ὅτε πάντες δαμῶσι. δῆλον δὲ ὡς ἐκ τοῦ χαίνειν  οὕτω γῆν ὀρθῶς ἂν καὶ στόμα θανάτου ὁ τάφος λέγοιτο.
urn:cts:greekLit:tlg4083.tlg001.hc:17.260|Ὅρα δὲ καὶ  ὅτι δι’ εὔκλειαν ἀποκινδυνεύουσιν Ἀχαιοί, ὡς αὐτοί φασιν, οὕτω δὲ πάντως καὶ  οἱ ἀντίμαχοι, καὶ ὅτι ἐρεθιστικαὶ εἰς ἀνδρίαν αἱ ῥηθεῖσαι ἠθοποιί̈αι, ὡς δηλοῖ καὶ  τὸ ὣς ἄρα τις εἴπεσκε, μένος δ’ ὄρσασκεν ἑταίρου.
urn:cts:greekLit:tlg4083.tlg001.hc:17.261|Ἰστέον δὲ καὶ ὡς  τὸ οὐ μὰν ἧμιν ἐϋκλεές, δακτυλικῶς ποδιζόμενον μετὰ τὸ οὐ μάν, γράφουσι  μέν τινες οὐ μὰν ἡμῖν εὐκλεές. ἀρέσκει δὲ τοῖς παλαιοῖς ἡ πρώτη γραφή, παρ'  οἷς κεῖται ταῦτα: τὸ ἡμῖν ἄμμι λέγουσιν οἱ Αἰολεῖς, βαρύνοντες αὐτὸ καὶ  συστέλλοντες τὴν λήγουσαν. Ἀπολλώνιος ἄμμι γε μὴν νόος ἔνδον ἀτύζεται.  Δωριεῖς δὲ ἁμίν, συστέλλοντες τὸ ι καὶ ὀξύνοντες. Θεόκριτος πολλαὶ δὲ ἁμὶν  ὕπερθε κατὰ κρατὸς δονέοντο. Ἴωνες δέ, πολλάκις δὲ καὶ Ἀθηναῖοι, προπερισπῶσιν ἐν συστολῇ τοῦ ι . Ὅμηρος ὦ φίλοι, οὐ μὰν ἧμιν ἐϋκλεὲς ἀπονέεσθαι. Σοφοκλῆς Οἰδίποδι ὅπως λύσιν τιν’ ἧμιν εὐαγῆ πόροις. Φρύνιχος Μύστῃ  ἐβουλόμην ἂν ἧμιν ὥσπερ καὶ πρὸ τοῦ. Ἀττικὰ δὲ παραδείγματα ταῦτα τὰ  δύο. οἱ δ’ αὐτοὶ παλαιοί φασι καί, ὅτι τὸ ἡμεῖς ἅμες λέγουσιν οἱ Δωριεῖς, ἄμμες  δὲ οἱ Αἰολεῖς. χρῆσις δὲ τοῦ ῥηθέντος ἧμιν καὶ ἐν Ὀδυσσείᾳ.
urn:cts:greekLit:tlg4083.tlg001.hc:17.262|Ὅτι καὶ ἀστεῖον καὶ ποιήσει πρέπον τὸ σιδήρειος δ’ ὀρυμαγδὸς χάλκεον  οὐρανὸν ἷκε δι’ αἰθέρος ἀτρυγέτοιο, λέγοντος τοῦ ποιητοῦ ὡς ὁ τοῦ κατὰ μάχην  σιδήρου κτύπος εἰς τὸ τοῦ οὐρανοῦ χαλκοῦν ἦλθε σῶμα, ὅπερ ἐν ἄλλοις  ἀπεριφράστως προφέρων εἶπεν ἀϋτὴ δ’ οὐρανὸν ἷκεν. Ὅρα δὲ καὶ ὅτι ἀτρύγετος οὐ μόνον θάλασσα, ὡς προερρέθη, ἀλλ’ ἰδοὺ ἐνταῦθα καὶ αἰθὴρ ἀτρύγετος.   Ὅτι γλυκύτητα ἐν λόγῳ ποιεῖ οὐ μόνον τὸ τὰ ἄψυχα ἐμψύχων δίκην ποιοῦντά τι  πλάττεσθαι, ὁποῖα τὰ πολλὰ τῶν μύθων, ἐν οἷς καὶ ὁ καθ’ Ὅμηρον τοῦ  οὐρανοῦ ἐλελιγμός, ὅτε Ζεὺς ἢ Ἥρα ὑποσαλευθῶσι, καὶ ὅτε δὲ θάλασσα τῷ  Ποσειδῶνι διί̈σταται, καὶ Ἰδαία ὕλη ποσὶν Ἥρας ὑποσείεται, καὶ βέλη χροὸς  ἆσαι λιλαίεται, ἀλλὰ καὶ τὸ τὰ ἔμψυχα μέν, ἄλογα δέ, ὡς προαίρεσιν ἢ φρόνησιν  ἔχοντα διατίθεσθαι, καθά που ὁ Ἕκτωρ ἀφελῶς καὶ γλυκέως τοῖς ἵπποις  διελέγετο ὡς εἴπερ εἶχον ἐκεῖνοι ἐπαί̈ειν αὐτοῦ. τοιαύτης ἰδέας καὶ ἡ τῶν  Ἀχιλλέως ἵππων ἐν τοῖς μετὰ ταῦτα οὐ μόνον αὐδὴ ἁπλῶς ἀλλὰ καὶ μαντεία  τοῦ μέλλοντος. οὐκοῦν οὕτως οἱ αὐτοὶ γλυκέως ἐνταῦθα οἰκτιζόμενοι τὸν  Πάτροκλον πλάττονται, τεχνησαμένου Ὁμήρου καὶ τοιοῦτον τῇ ποιήσει γλυκὺν  πλατυσμόν.
urn:cts:greekLit:tlg4083.tlg001.hc:17.263|Φησὶ γὰρ ὅτι οἱ τοῦ Ἀχιλλέως ἵπποι μάχης  ἀπάνευθεν ἐόντες κλαῖον, ἐπεὶ δὴ πρῶτα πυθέσθην ἡνιόχοιο ἐν κονίῃσι πεσόντος  ὑφ’ Ἕκτορος ἀνδροφόνοιο. ἦ μὰν Αὐτομέδων γε πολλὰ μὲν ἂρ μάστιγι θοῇ  ἐπεμαίετο θείνων, πολλὰ δὲ μειλιχίοισι προσηύδα, πολλὰ δ’ ἀρειῇ: τὼ δ’ οὔτ’   ἂψ ἐπὶ νῆας ἐπὶ πλατὺν Ἑλλήσποντον ἠθελέτην ἰέναι οὔτ’ ἐς πόλεμον μετ'  Ἀχαιούς.
urn:cts:greekLit:tlg4083.tlg001.hc:17.264|Εἶτα τὸ διὰ τὴν πτῶσιν τοῦ Πατρόκλου στάσιμον αὐτῶν  εἰκάζων παραβολικῶς ἐπάγει ἀλλ’ ὥς τε στήλη μένει ἔμπεδον, ἥ τ’ ἐπὶ             τύμβῳ ἀνέρος εἱστήκει τεθνηότος ἠὲ γυναικός, ὣς μένον ἀσφαλέως περικαλλέα  δίφρον ἔχοντες.
urn:cts:greekLit:tlg4083.tlg001.hc:17.265|Εἶτα ἐκφράζων καὶ ὡς εἶχον σχήματος ἐπὶ τῇ  λύπῃ, φησὶν οὔδει ἐνισκήψαντε ἢ ἐνισκίμψαντε καρήατα, δάκρυα δέ σφιν θερμὰ κατὰ βλεφάρων χαμάδις ῥέε μυρομένοισιν ἡνιόχοιο πόθῳ: θαλερὴ δὲ μιαίνετο χαίτη ζεύγλης ἐξεριποῦσα παρὰ ζυγὸν ἀμφοτέροισιν ἢ ἀμφοτέρωθεν. ὡς  οἷα τοίνυν φρενήρεις τοὺς ῥηθέντας ἵππους πλάττει, γλυκαίνων τε, ὡς ἐρρέθη,  τὸν λόγον ποιητικῶς καὶ τὴν ἐπὶ τῷ Πατρόκλῳ συμφορὰν αὔξων, εἴγε καὶ ἵπποι  ἐπένθουν αὐτόν, καὶ ἀφορμὴν δὲ διδοὺς τοῦ καὶ τὸν Ἀχιλλέα ὡς λογικοῖς ἐν  τοῖς ἑξῆς ὁμιλῆσαι αὐτοῖς καὶ ἀκοῦσαι, ἃ ἤκουσεν. Ὅτι δὲ πολλὴν φυσικὴν  οἰκειότητα πρὸς τοὺς τρέφοντας καὶ τημελοῦντας ὁ ἵππος ἔχει καὶ ὡς πενθεῖ ἐπ'  αὐτοῖς τεθνεῶσι, τεθρύληται. οὕτω δὲ γραφικῶς οἷον ὑποτυπωσάμενος αὐτούς,  εἶτα τὸ τοῦ πράγματος εὐτελὲς ἐξαίρων σεμνῷ πλάσματι, ποιεῖ τὸν Δία ἐλεοῦντα  καὶ λαλοῦντα προεκθετικῶς τὰ μέλλοντα, εἰς παραμυθίαν, καὶ ταῦτα φιλέλληνος ἀκοῆς. Φησὶ γὰρ μυρομένω δ’ ἄρα τώ γε ἰδὼν ἐλέησε Κρονίων. κινήσας  δὲ κάρη προτὶ ὃν μυθήσατο θυμόν: ἆ δειλώ, τί σφῶϊ, τουτέστιν ὑμᾶς, δόμεν,  ὅ ἐστιν ἔδομεν, Πηλῆϊ ἄνακτι θνητῷ, ὑμεῖς δ’ ἐστόν, ἤγουν ἐστέ, ἀγήρω τ'  ἀθανάτω τε: ἢ ἵνα δυστήνοισι μετ’ ἀνδράσιν ἄλγε’ ἔχητον;
urn:cts:greekLit:tlg4083.tlg001.hc:17.266|Εἶτα  ἐπιπλέξας γνωμικὸν κατασκευαστικὸν τοῦ δυστήνους εἶναι τοὺς ἀνθρώπους            φησὶ οὐ μὲν γάρ τί πού ἐστιν ὀϊζυρώτερον ἀνδρὸς πάντων, ὅσσα τε γαῖαν  ἐπιπνείει τε καὶ ἕρπει.
urn:cts:greekLit:tlg4083.tlg001.hc:17.267|Καὶ ἐπιφέρει μετὰ τὸ γνωμικὸν τὴν  προαναφωνητικὴν ψυχαγωγίαν εἰπὼν ἀλλ’ οὐ μὰν ὑμῖν γε καὶ ἅρμασι  δαιδαλέοισιν Ἕκτωρ ἐποχήσεται: οὐ γὰρ ἐάσω. ἢ οὐχ’ ἅλις, ὡς καὶ τεύχε'  ἔχει καὶ ἐπεύχεται αὕτως; ἤγουν μάτην, ἐφ’ οἷς οὐκ ἠνδραγαθήσατο ἀλλὰ  προκατειργασμένον ἀνεῖλε τὸν Πάτροκλον.
urn:cts:greekLit:tlg4083.tlg001.hc:17.268|Εἶτα ὑπισχνεῖται καθ'  ἑαυτὸν καί, ὡς μένος ἐμβαλεῖ τοῖς ἵπποις, ὄφρα καὶ Αὐτομέδοντα σώσουσιν ἐκ  μάχης, καὶ προλέγει κῦδος ὀρέξαι τοῖς Τρωσὶ κτείνειν, ἕως ἐπὶ νῆας ἀφίκωνται  δύῃ τ’ ἠέλιος καὶ ἐπὶ κνέφας ἱερὸν ἔλθῃ. Προέκθεσις δὲ καὶ ταῦτα τῶν  μελλόντων. οἰκονομήσει γὰρ δεινῶς ὁ ποιητὴς παλίωξιν γενέσθαι τινὰ καὶ τοὺς  Τρῶας μέχρι καὶ τοῦ ναυστάθμου νικῶντας ἐλθεῖν, ἵνα καὶ ὁ Ἀχιλλεὺς οὕτω  πιθανῶς ἐκδράμῃ πρὸς συμμαχίαν ἄοπλος ὢν καὶ ὁ Ἕκτωρ δὲ φρονηματισθεὶς  ἐπὶ ταῖς νίκαις παραμείνῃ ἔξω τῆς πόλεως, οὐκ εὐλόγιστον τοῦτό γε ποιήσας  ἐκεῖνος, καὶ οὕτω τὴν ἐς νέωτα μάχην θαρρήσας ἐγκύρσῃ τῷ Ἀχιλλεῖ πιθανῶς  καὶ πεσεῖται.
urn:cts:greekLit:tlg4083.tlg001.hc:17.269|Ἰστέον δὲ ὅτι ἀκολούθως οἷς ἄρτι ἔφη προεκθετικῶς ὁ  τοῦ μύθου Ζεὺς οἱ ἵπποι τοῦ Ἀχιλλέως μετ’ ὀλίγα φαίνονται τὸ μὲν κατὰ  στήλην ἵστασθαι ἀπειπάμενοι, ἀί̈σσοντες δὲ εἰς μάχην μετὰ τοῦ ἡνιόχου  Αὐτομέδοντος οὐ πάνυ ἑκόντος, ὡς ἐκεῖνος δηλοῖ. αἰτιαθεὶς γὰρ ὅτι μόνος αὐτὸς  πρὸς Τρῶας μάχεται πρώτῳ ἐν ὁμίλῳ αἰτιᾶται τὸ τῶν ἵππων ἀκατάσχετον,  εἰπὼν μηδένα ἄλλον ὁμοῖον Πατρόκλῳ ἵππους ἐπέχειν. καὶ τοιαῦτα μὲν τὰ τοῦ  Ὁμηρικοῦ τούτου χωρίου. Ἐν οἷς σημείωσαι ὡς, εἰ μὴ ἀφίσταντο τῆς μάχης οἱ  ἵπποι, ὡς δηλοῖ τὸ μάχης ἀπάνευθεν ἐόντες, οὐκ ἂν εἶχε πλάσαι  πιθανῶς πάντῃ ὁ ποιητὴς τὰ κατὰ αὐτούς. ὅθεν καὶ ποιεῖ αὐτοὺς ἰδιάζοντας ἐν τῷ  κλαίειν, καθά που καὶ ὁ δεσπόζων αὐτῶν Ἀχιλλεὺς ἐδηλώθη ποιῆσαι. ἀμέλει  μετ’ ὀλίγα ἐς πόλεμον προφανέντες ἐπιβουλεύονται παρὰ Ἕκτορος.
urn:cts:greekLit:tlg4083.tlg001.hc:17.270|Τὸ δὲ κλαῖον κατωτέρω περιφράζων ἔφη δάκρυα δέ σφιν θερμὰ κατὰ  βλεφάρων καὶ ἑξῆς, ὡς εἴρηται, ὃ ταὐτόν ἐστι τῷ ἔκλαιον.
urn:cts:greekLit:tlg4083.tlg001.hc:17.271|Πάλιν δ’ αὖ τὸ ἐπεὶ δὴ πρῶτα πυθέσθην ἡνιόχοιο ἐν κονίῃσι πεσόντος ὑφ'  Ἕκτορος ἐκ πλατυσμοῦ περιφραστικοῦ στενοχωρῶν εἶπε τὸ ἡνιόχοιο πόθῳ,  τὴν μὲν μίαν λέξιν τοῦ κλαίειν περιφράσας πλατύτερον, τὸ δέ γε ἐφεξῆς αὐτῆς  νόημα ἐκ πλατύτητος εἰς λέξεις δύο συσφίγξας καὶ τεχνικῶς παραθεὶς μετὰ μὲν  τὸ κλαῖον εὐθὺς τὴν περίφρασιν τοῦ ἡνιόχοιο πόθῳ, ὄπισθεν δὲ τούτου αὖθις  θέμενος τὸ τοῦ κλαίειν παραφραστικὸν καὶ οὕτω πως ἐπαλλάξας τὰ σχήματα.
urn:cts:greekLit:tlg4083.tlg001.hc:17.272|Τὸ δὲ πυθέσθην ὡς ἐπὶ λογικῶν γλυκέως ῥηθὲν ἀντὶ τοῦ ᾔσθοντο  εἴληπται, γενικῇ κἀνταῦθα συνταχθέν.
urn:cts:greekLit:tlg4083.tlg001.hc:17.273|Κόνις δὲ ὥσπερ καὶ κονία, ἐφ'  Ὁμήρου μὲν τῆς αὐτῆς ἦσαν σημασίας, ὕστερον δὲ κονία μὲν ἐλέγετο καὶ ἡ  χρίουσα τά, ὥς φασιν οἱ ῥήτορες, κεκονιαμένα, κόνις δὲ καὶ ἰδίᾳ ἡ ἀθλητική, ἐξ  ἧς καὶ τὸ ἀθλητικῶς κονίεσθαι, καὶ κονίστρα ἡ παλαίστρα. χρῆσις δὲ τοιαύτης  κόνεως παρὰ Ἀθηναίῳ ἐν τῷ σκάπτοντί τινι τὴν τῶν ἀθλούντων κόνιν. ἐκ δὲ τῆς  κόνεως πολλὰ παρῆκται, ὧν ἐστι καὶ τὸ ἐγκονῶ καὶ διακονῶ καὶ αὐτοδιάκονος   ὁ αὐτοχειρὶ δουλεύων, καὶ διακόνιον δέ, φασίν, εἶδος πλακοῦντος, ὅς ἐστι  γενικῶς ἄρτος τις ἢ πέμμα πλατὺ παρὰ τὴν πλάκα, ἵνα ᾖ ὡς τυρόεις τυροῦς,  σησαμόεις σησαμοῦς, οὕτω καὶ πλακόεις πλακοῦς. ἐκαλεῖτο δέ, φασί, Πλακοῦς  καὶ κώμη, Θηβῶν Ὑποπλακίων ἀπέχουσα σταδίους ἕξ.
urn:cts:greekLit:tlg4083.tlg001.hc:17.274|Τὸ δὲ  μάστιγι ἐκτείνει φύσει τὴν παραλήγουσαν, εἰ καὶ ἡ εὐθεῖα θέσει μακρὸν ἔχει  τὸ τῆς ληγούσης δίχρονον. οὕτω δὲ καὶ τὸ μάστιγα ἐν τοῖς ἑξῆς. Τὸ δὲ           ἐπεμαίετο ἀντὶ τοῦ ἐπεζήτει, ἐφήπτετο. πολλαχοῦ δὲ τοῦτο κεῖται  ποιητικῶς, οὐ πεζολογικῶς.
urn:cts:greekLit:tlg4083.tlg001.hc:17.275|Ἀρειὴν δὲ λέγει τὴν ἀράν, ἤτοι ἀπειλήν,  πλεονασμῷ τῆς ει διφθόγγου. ἀντίκεινται δὲ τῇ ἀρειῇ πάντως οἱ μειλίχιοι λόγοι.
urn:cts:greekLit:tlg4083.tlg001.hc:17.276|Πλατὺς δὲ καὶ νῦν Ἑλλήσποντος ὁ πρὸς τῷ Ἑλληνικῷ ναυστάθμῳ.  Ἑλλήσποντος γὰρ καὶ τὰ ἐκεῖ, πλατὺς μέντοι, ὡς τῶν ἐκεῖθεν βορειοτέρων  αὐτοῦ ἀποστενουμένων. δῆλον δ’ ὅτι πρὸς ἀπαρτισμὸν μόνον ἔπους, οὐ μὴν πρός  τι ὅλως ἀναγκαῖον, ἐπῆκται τὸ ἐπὶ πλατὺν Ἑλλήσποντον.
urn:cts:greekLit:tlg4083.tlg001.hc:17.277|Ἄριστα  δὲ καὶ πάνυ προσφυῶς στήλῃ ἐπιτυμβίῳ τούς, ὡς ἐρρέθη, ἑστηκότας ἵππους  εἴκασε διὰ τὸ ἐπὶ νεκρῷ πένθος, ὑφ’ οὗ ἀγάλμασι τοιούτοις ἐῴκεισαν καὶ  αὐτοί. ὡς γὰρ ἐπὶ νεκρῷ πολλάκις ἵστανται ζῴων στῆλαι, ὁποῖαι ἱστοροῦνται,  οὕτω καὶ ἐπὶ τῷ τοῦ Πατρόκλου νεκρῷ ἀσφαλῶς οἱ ἵπποι ἑστήκασιν, εἰ καὶ  ἀφεστήκασι τῆς μάχης. ἀκολούθως δὲ προσφυὲς ἐπί τε στήλης τὸ μένειν  ἔμπεδον, καὶ ἐπὶ τῶν, ὡς ἐρρέθη, ἑστηκότων ἵππων τὸ μένειν ἀσφαλέως, ἐν οἷς  ταὐτὸν τὸ ἔμπεδον καὶ τὸ ἀσφαλῶς.
urn:cts:greekLit:tlg4083.tlg001.hc:17.278|Τὸ δὲ ἐπὶ τύμβῳ ἀνέρος  τεθνειότος σημείωσαι εἰς τὸ στήλῃ κεκλιμένος ἀνδροκμήτῳ ἐπὶ τύμβῳ.  δῆλον γὰρ ἐντεῦθεν ὅτι καὶ ἐκεῖ δύναται εἶναι τύμβος ἀνδρόκμητος, ἐπεὶ καὶ  ταὐτὸν ἀνὴρ καμὼν ὡς ἐκεῖ, καὶ ἀνὴρ τεθνεώς, ὡς ἐνταῦθα κεῖται.
urn:cts:greekLit:tlg4083.tlg001.hc:17.279|Τὸν δὲ περικαλλέα δίφρον ὑποκαταβὰς ἅρματα λέγει δαιδάλεα, ἐνταῦθα μὲν ἐκ  μέρους τὸ ὅλον φράσας, ἐκεῖ δὲ ὁλικῶς εἰπών.
urn:cts:greekLit:tlg4083.tlg001.hc:17.280|Σκίμψαι δὲ καὶ νῦν μετὰ  τοῦ μ , ὡς καὶ πρὸ ὀλίγου. ἔστι δέ πως ὅμοιον τῷ χρίμψαι. τοιοῦτον γὰρ κατὰ  νοῦν τὸ οὔδει ἐνισκίμψαντες καρήατα, ὅπερ ἄλλως ἵπποις οὐ χαρτόν. ὑψοῦ  γὰρ ἔχουσι κάρη ἀγερωχοῦντες. τοιοῦτον γὰρ φύσει τὸ ζῷον. διὸ καὶ οἱ νῦν  ἐπικεκυφότες ἐριαύχενες ἐν τοῖς ἑξῆς λέγονται, ὡς μήδ’ αὐτοῖς θέμιν εἶναι τὴν           χαίτην μιαίνεσθαι κονίῃσιν. ὅτι δὲ ἀπὸ τοῦ σκίμπτειν καὶ ὁ σκίμπους γίνεται,  εἴρηται ἀλλαχοῦ. Εἰ δὲ καὶ κρεῖττον γράφειν ἐνισκίμψαντε, ᾧ δὴ λόγῳ καὶ  ἄγκυρα παρὰ Πινδάρῳ σκίμπτεται, εἰ καὶ μὴ οὔδει τυχόν, ἀλλ’ οὖν ἄμμῳ ἐν τῷ  καθίεσθαι, ὅμως οὐκ ἀπῳδόν ἐστιν οὐδὲ τὸ ἐνισκήψαντε, ᾧ συγγενές τι τὸ  κατασκήψαντε.
urn:cts:greekLit:tlg4083.tlg001.hc:17.281|Τὸ δὲ χαμάδις ῥέε τὸ δαψιλὲς τῶν δακρύων δηλοῖ.  Περὶ δὲ τοῦ μύρεσθαι δηλοῦται ἀλλαχοῦ ἱκανῶς. καιρία δὲ λέξις καὶ τὸ ἐπὶ δαψιλοῦς δακρύου, ἤγουν ῥέοντος καί, προσφῶς εἰπεῖν, μορμύροντος. διὸ καὶ δὶς  ἐνταῦθα κεῖται.
urn:cts:greekLit:tlg4083.tlg001.hc:17.282|Τὸ δὲ ζεύγλης ἐξεριποῦσα παρὰ ζυγόν ἀντὶ τοῦ μὴ  ἐπὶ τὰ ὀπίσω τοῦ ἅρματος ἐκπεσοῦσα κατά τινα ζυγομαχίαν, ἀλλ’ ἐπὶ τὰ  ἔμπροσθεν συνδιεκκύψασα τῇ κεφαλῇ, ἵνα οὕτω ῥᾷον πλαγιάσασα κάτω νεύῃ  τῇ κατακύψει.
urn:cts:greekLit:tlg4083.tlg001.hc:17.283|Ὅρα δὲ ὡς καὶ πάλιν ἐν τῇ τοῦ Πηλέως μνήμῃ τὸ τῶν  ἵππων παραλαλεῖ θεόσδοτον, οὗ χάριν μετ’ ὀλίγα καὶ ἐνέπνευσε μένος ἠὺ̈ αὐτοῖς  ὁ Ζεύς.
urn:cts:greekLit:tlg4083.tlg001.hc:17.284|Ὅτι δὲ ἀγήρῳ καὶ ἀθάνατοι οἱ τοῦ μύθου ἵπποι οὗτοι  ἀλληγορικῶς διὰ τὸ μὴ ἐκτομίαι εἶναι ἀλλ’ ἄρρενες καὶ οὕτω δυνάμενοι ἐν ἄλλῳ  γεννᾶν, καὶ τῇ ἐπιγονῇ ἀπαθανατίζειν οἷον τὴν διαδοχήν, προερρέθη. τοιοῦτοι δὲ  καὶ οἱ τοῦ Λαομέδοντος, ὧν τοῦ γένους Ἀγχίσης ὑποκλέψας δοῦναι τῷ Αἰνείᾳ  ἱστόρηται.
urn:cts:greekLit:tlg4083.tlg001.hc:17.285|Τὸ δὲ ἢ ἵνα ἄλγεα ἔχητον λύσις ἀπορίας ἐστίν. εἰπὼν γὰρ  ἐπαπορητικῶς τί σφῶϊ δόμεν Πηλῆϊ, λύει: ἢ ἵνα ἀλγῆτε; ἐκ τούτου δὲ λαβόντες οἱ ὕστερον σοφοὶ οὕτω καὶ αὐτοὶ ἐπιλύονται τὰ παρ’ αὐτοῖς ἄπορα, οἷον: διὰ  τί τόδε τι γίνεται; τοῦτο ἀπορία. λύσις δὲ τὸ ἢ διὰ τόδε.
urn:cts:greekLit:tlg4083.tlg001.hc:17.286|Τὸ δὲ ῥηθὲν  γνωμικὸν ὑπερβολικῶς ἐφράσθη. τοιοῦτον γὰρ τὸ εἰπεῖν, ὡς οὐδὲν τῶν περὶ γῆν  ζῴων ἀνδρὸς ἐπιπονώτερον. εἰ μή που λέγει ὡς ὑπὲρ πᾶν ἔμψυχον ὁ ἄνθρωπος            ἀτυχίᾳ ὑποπέπτωκεν. Ἴσως δὲ καὶ ἄλλως ἐκπέφευγε τὴν ἄγαν ἄκραν  ὑπερβολὴν διὰ τοῦ εἰπεῖν ὅσα γῆν ἐπιπνέει καὶ ἕρπει. ἐχώρισε γὰρ ἐν τούτοις  τὸν ἄνθρωπον ἀπό τε τῶν ἀψύχων ἁπάντων καὶ ἀπὸ τῶν μὴ ἐχόντων πνεύμονα  καὶ διὰ τοῦτο μὴ ἀναπνεόντων, καὶ ἀπὸ τῶν ζωοφύτων, ἅπερ οὐχ’ ἕρπει. καὶ  ἔοικέ πως τοῦτο τὸ γνωμικὸν τῷ ἐν Ὀδυσσείᾳ ῥηθέντι, τῷ οὐδὲν ἀκιδνότερον  γαῖα τρέφει ἀνθρώποιο. Δύναται δὲ καὶ τὸ πού διστακτικῶς ληφθέν, οἷον  οὐ μὲν γάρ τί πού ἐστι καὶ ἑξῆς, θεραπεῦσαι τῇ κατ’ αὐτὸ βραχείᾳ προσθήκῃ  τὸ τῆς ὑπερβολῆς ἀδύνατον. ὁ γὰρ ἐνδοιασμὸς οὐκ ἀφίησι τὴν ὑπερβολὴν εἶναι,  ὅπερ ἐστί. Σημείωσαι δὲ καί, ὡς ἐν τῷ ὀϊζυρώτερον ἢ μετρικὸν πάθος ἐστὶν ἢ  γραμματικοῦ κανόνος παράβασις. εἰ μὲν γὰρ συσταλείη τὸ ο τῆς  προπαραληγούσης διὰ τὸ πρὸ αὐτῆς κείμενον μακρὸν ὁμολογουμένως δίχρονον  τῆς ζυ συλλαβῆς, ἐφυλάχθη ὁ γραμματικὸς τῶν διὰ τοῦ ωτεροσ καὶ ωτατος, πέπονθε δὲ τὸ μέτρον διὰ τὸν ἐντεῦθεν τρίβραχυν πόδα λαγαρότητα  θεραπευομένην τῇ ὀξείᾳ, ἥτις καὶ αὐτὴ χρόνον προστιθεῖσα κατά τινα λόγον  κοινῆς συλλαβῆς ἐκτείνειν δεδύνηται ὡς καὶ ἐν τῷ ἐρρίγησαν ὅπως ἴδον αἰόλον  ὄφιν. καὶ οὕτω μὲν ἐὰν συστέλληται συνήθως ἡ προπαραλήγουσα τοῦ  ὀϊζυρότερον. ἐὰν δὲ ἐκτείνηται μεγεθυσμῷ, τὸ μὲν μέτρον ἐστὶν ἀπαθὲς ὑγιῆ  φυλάττον τὸν δάκτυλον, ὁ δὲ τῶν γραμματικῶν κανὼν παρηνόμηται. τοιαῦτά τινα καὶ ἐν Ὀδυσσείᾳ κεῖται τῇ ἐφ’ ἑκάτερα ῥοπῇ σκάζοντα, ὧν ἐστι καὶ τὸ             λαρώτατος οἶνος, οἷον ὃς μετὰ τὸν λαρώτατος, ὃν σὺ φυλάσσεις, καὶ τὸ κακοξεινώτερος, ὡς τό οὔ τις σεῖο κακοξεινώτερος ἄλλος. Ἰστέον δὲ ὅτι τὸ  ὀϊζυρός ταὐτόν πώς ἐστι τῷ δύστηνος, ὅθεν καὶ ἡ ἀμφοῖν ἐτυμολογία ἔχει τινὰ  ὁμοιότητα. ὀϊζυρός τε γὰρ ἀπὸ τοῦ ὀί̈ζειν γίνεται, ὃ δηλοῖ τὸ θρηνεῖν, καὶ δύστηνος δὲ ἀπὸ τοῦ στενάζειν. διὸ καὶ ὁ ποιητὴς δυστήνους ἄνδρας εἰπὼν εἶτα κατασκευάζων τὸ ἐπίθετον ἐπάγει τὸ μηδὲν εἶναι ὀϊζυρώτερον ἀνδρός.
urn:cts:greekLit:tlg4083.tlg001.hc:17.287|Ἐποχεῖται δέ τις οὐ μόνον ἵπποις ἀλλὰ καὶ ἅρμασιν, ὡς ὁ ποιητὴς ἐν τοῖς  ῥηθεῖσι δηλοῖ. Τὸ δὲ οὐ γὰρ ἐάσω σεμνύνει τὸν Ἕκτορα, ὡς δι’ ἀνανδρίαν   μὴ ἑλόντα τοὺς ἵππους ἀλλὰ βουλῇ Διός. Ὅρα δὲ καὶ ὅτι τὸ ἐάσω ἐκτείνει  τὴν παραλήγουσαν.
urn:cts:greekLit:tlg4083.tlg001.hc:17.288|Τὸ δὲ ἢ οὐχ’ ἅλις, ὡς τόδε τι γίνεται, καὶ πρὸ  τούτων ἐσχημάτισται.
urn:cts:greekLit:tlg4083.tlg001.hc:17.289|Ἐν τούτοις δὲ καὶ τὸ διατινάξασθαι τοὺς  ἵππους, οὕτω φράζει ἀπὸ χαιτάων κονίην οὖδασδε βαλόντες. οὐ γὰρ ὅλον, ὡς  εἰκὸς τὸ σῶμα, χαίτην δὲ μόνην τὴν καὶ μιανθείσαν διετινάξαντο.
urn:cts:greekLit:tlg4083.tlg001.hc:17.290|Λέγει δὲ καὶ ὅτι ὁ τοῦ Πατρόκλου ἡνίοχος Αὐτομέδων μάχετο ἵπποις ἀί̈σσων  ὥς τ’ αἰγυπιὸς μετὰ χῆνας. ῥεῖα μὲν γὰρ φεύγεσκεν ὑπ’ ἐκ Τρώων ὀρυμαγδοῦ,  ῥεῖα δ’ ἐπαί̈ξασκε πολὺν καθ’ ὅμιλον ὀπάζων, ἀλλ’ οὐχ’ ᾕρει φῶτας.
urn:cts:greekLit:tlg4083.tlg001.hc:17.291|Διὰ τί δὲ τοῦτο; ὅτι μόνος ἦν αὐτὸς ἐπὶ τοῦ ἅρματος. οὐ γάρ πως ἦν,  φησίν, οἶον ἐόντα ἱερῷ ἐνὶ δίφρῳ ἔγχει ἐφορμᾶσθαι καὶ ἐπίσχειν ὠκέας  ἵππους, ἤγουν καὶ μάχεσθαι καὶ ἡνιοχεῖν.
urn:cts:greekLit:tlg4083.tlg001.hc:17.292|Διὸ καὶ ὁ προδηλωθεὶς  Μυρμιδὼν Ἀλκιμέδων, υἱὸς Λαέρκεος, ὁμωνύμου τῷ ἐν Ὀδυσσείᾳ τεχνίτῃ,  αἰτιᾶται αὐτόν, εἰπὼν Αὐτόμεδον, τίς τοι θεῶν νηκερδέα βουλὴν ἐν στήθεσσιν  ἔθηκε καὶ ἐξέλετο φρένας ἐσθλάς καὶ ἑξῆς, ὅπερ παρῳδηθὲν παντὶ προσαρμόζει  μὴ βουλευσαμένῳ εὖ. ἔσται δὲ ἡ τούτου παρῳδία τοιαύτη: τίς τοι δαίμων καὶ            ἑξῆς, ἢ τίς τοι νηκερδέα βουλὴν καὶ ἑξῆς, ἢ καὶ ἄλλως, τί τοι θεὸς νηκερδέα βουλὴν καὶ ἑξῆσ; ἐφ’ οἷς ὁ Ἀλκιμέδων μὲν γίνεται ἡνίοχος, Αὐτομέδων δὲ καταβὰς τοῦ ἅρματος μάχεται.
urn:cts:greekLit:tlg4083.tlg001.hc:17.293|Ὅρα δὲ καὶ νῦν ὡς διφορεῖται τὸ οὖδας. καὶ  αὐτὸ μὲν λέγεται κατ’ εὐθεῖαν, ἄκλιτον ὄν. τοῦ δὲ οὖδος εὐθεῖα μὲν οὐχ’ εὕρηται  παρὰ τῷ ποιητῇ, δοτικὴ δὲ αὐτοῦ πολλαχοῦ, ὡς καὶ ἀνωτέρω ἐν τῷ οὔδει  ἐνισκίμψαντε καρήατα. ὥστε τὸ μὲν οὖδας οὐκ ἔχει πλαγίας, τὸ δὲ οὔδει  ὠρφάνισται τῆς οἷον μητρὸς εὐθείας καθ’ ὁμοιότητα τοῦ γυνή, ὅπερ οὐδ’ αὐτὸ  διεξοδεύει ταῖς πτώσεσι, καὶ τοῦ γυναικός, οὗπερ εὐθεῖα οὐ πρόκειται.
urn:cts:greekLit:tlg4083.tlg001.hc:17.294|Τὸ δὲ ἵπποϊς ἀί̈σσων πρὸς διαστολὴν εἴρηται τῶν ἄλλως ἀϊσσόντων.  ἡ δὲ παραβολὴ τοῦ αἰγυπιοῦ καὶ τῶν χηνῶν ἐστένωται μὲν καὶ αὐτὴ ἀναλόγως  τῷ καιρῷ συναί̈σσουσα κατὰ τὴν φράσιν τῷ Αὐτομέδοντι, ἔχει δὲ τὴν ἀρχὴν ἀπὸ  τοῦ πτηνοὺς τρόπον τινὰ τοὺς τοῦ Ἀχιλλέως ὑποτεθεῖσθαι ἵππους.
urn:cts:greekLit:tlg4083.tlg001.hc:17.295|Τὸ δὲ φεύγεσκε καὶ τὸ ἐπαί̈ξασκε ποιητικὰ πάρισα, δι’ ὧν ἀμυδρῶς, ὡς  ἐχρῆν, ἡ ἐνταῦθα φράσις καλλύνεται. Ὀπάζειν δὲ καὶ νῦν οὐ τὸ παρέχειν, ἀλλὰ  τὸ κατόπιν διώκειν.
urn:cts:greekLit:tlg4083.tlg001.hc:17.296|Διὸ ἑρμηνεύων φησὶν ἀλλ’ οὐχ’ ᾕρει φῶτας ἐν τῷ  διώκειν.
urn:cts:greekLit:tlg4083.tlg001.hc:17.297|Τὸ δὲ οἶον ἐόντα ἱερῷ ἐνὶ δίφρῳ ἀστείως ὑπολαλεῖται. εἰ   γὰρ δίφρος λέγεται διὰ τὸ δύο φέρειν, οὐκ ἂν μόνος τις ὢν ἐπ’ αὐτοῦ ἀνύειν ἔχει  τὸ πᾶν τῆς μάχης, ὃ δύο ἄνδρες ποιοῦσιν, ὁ μὲν πολεμῶν, ὁ δὲ ἐπίσχων ἵππους,  ὃ μέρος ἐστὶν ἡνιοχείας. πάντως γὰρ ἡνιόχου ἔργον ἡνία τε ἔχειν καὶ ἐπέχειν  ἵππους.
urn:cts:greekLit:tlg4083.tlg001.hc:17.298|Ὅτι δὲ οἶος αὐτόχρημα ὁ μόνος, δηλοῖ τὸ οἷον, ἤγουν  ὅπως πρὸς Τρῶας μάχεαι πρώτῳ ἐν ὁμίλῳ μοῦνος, ὅπερ Ἀλκιμέδων αἰτιᾶται τὸν Αὐτομέδοντα. Ἔνθα ὅρα ὅτι τε οὐκ ἂν ἠθέλησεν εἰπεῖν τὸ μόνος, εἰ μὴ  προηγήσατο αὐτοῦ τὸ οἷον πρὸς Τρῶας μάχεαι. δι’ αὐτὸ γὰρ ὤκνησεν εἰπεῖν  οἷον πρὸς Τρῶας μάχεαι οἶος, ἵνα μὴ συγκρούοιεν ἔξω χάριτος αἱ φωναί. διὸ  ἀναγκαίως ἀντὶ τοῦ οἶος ἔφη τὸ μοῦνος, ὡς ἂν μὴ καὶ παίζειν δοκοίη καὶ ἀσαφῶς  φράζοι. καὶ ὅτι οὐκ ἂν ὀκνηλῶς ἔσχεν ὁ ποιητὴς νήπιον τὸν Αὐτομέδοντα προσειπεῖν, εἴπερ αὐτὸς αἴτιος ἦν καὶ μὴ τὸ μένος τῶν ἵππων, ὡς ὁ ποιητὴς ἐπισημαίνεται, καθὰ μετ’ ὀλίγα ῥηθήσεται. ὥστε ἄκων κατὰ τοὺς παλαιοὺς ἐφ’ ἅρματος  τοῖς πολεμίοις ἐφορμᾶται. καὶ δοτέον μᾶλλον τὸ ἔργον τοῖς ἵπποις ἐνταῦθα ἢ τῷ  ἡνιόχῳ. αὐτὸς γὰρ ὁμολογήσει μὴ δύνασθαι αὐτοὺς ἐπέχειν. διὸ καὶ Ἕκτωρ  ἐρεῖ νοῆσαι ἐν τοῖς ἑξῆς κακοὺς ἡνιόχους αὐτοῖς εἶναι. Ἔμφρονες δέ πως καὶ διὰ  τοῦτο οἱ ἵπποι, εἴγε καὶ ἄκοντος τοῦ Αὐτομέδοντος ἀμύνονται ὑπὲρ τοῦ  Πατρόκλου. καὶ τοιοῦτον μὲν καὶ τοῦτο.
urn:cts:greekLit:tlg4083.tlg001.hc:17.299|Ἱερὸν δὲ ἔφη τὸν τοῦ  Ἀχιλλέως δίφρον ἢ σεμνύνων τὸν Ἀχιλλέα ἢ καὶ διὰ τοὺς ἵππους, οἳ τοιοῦτοι  ὑπόκεινται εἶναι. Ὅρα δὲ καὶ ὅτι δεξιῶς ὁ Ἀλκιμέδων καὶ ὁ Αὐτομέδων τοῦ  δίφρου γίνονται, καλλύνοντες καὶ αὐτοὶ τὸν περικαλλέα δίφρον κάλλει κλήσεως,  καθ’ ἣν παρισοῦνται διὰ τὸ ὁμοιοτέλευτον,
urn:cts:greekLit:tlg4083.tlg001.hc:17.300|καὶ ὅτι αἱ κλητικαὶ τούτων  ἀναπέμπουσι τὸν τῆς εὐθείας τόνον διὰ τὴν σύνθεσιν ὦ Αὐτόμεδον καὶ ὦ  Ἀλκίμεδον κατὰ τὸν ποιητήν.
urn:cts:greekLit:tlg4083.tlg001.hc:17.301|Τὸ δὲ φρένας ἐσθλάς διὰ σαφήνειαν  κεῖται τοῦ ἐξέλετο, ἵνα νοηθείη ἀντὶ τοῦ ἀφείλετο. ἄλλως γάρ που τὸ  ἐξέλετο. φρένας οὐ τοῦτο μόνον δηλοῖ, ἀλλ’ ἀμφιβόλως ληφθὲν νοεῖται ἀντὶ  τοῦ ἐξαιρέτους ἔθετο, καθὰ καὶ ἐπὶ τοῦ Λυκίου Γλαύκου ἐν τοῖς πρὸ τούτων  ἐφάνη.
urn:cts:greekLit:tlg4083.tlg001.hc:17.302|Ἰστέον δὲ ὅτι τοῦ ἐξείλετο φρένας ἐσθλάς ἑρμηνευτικόν ἐστι  καὶ τὸ φάναι, ὡς νηκερδέα βουλὴν θεὸς ἐνέθετο, ὅ ἐστιν ἀσύνετον κατὰ τοὺς  παλαιούς. κέρδος γάρ, φασί, καὶ ἡ σύνεσις.
urn:cts:greekLit:tlg4083.tlg001.hc:17.303|Ἐν τούτοις δὲ καὶ  χαίρειν λέγει τὸν Ἕκτορα τὰ τοῦ Ἀχιλλέως ὅπλα φοροῦντα, ὃ καὶ κοῦφα ἐποίει  αὐτὰ τῷ χαίροντι φαίνεσθαι, ὡς καὶ προεθεωρήθη. Φησὶ γὰρ τεύχεα δ'  Ἕκτωρ αὐτὸς ἔχων ὤμοισιν ἀγάλλεται Αἰακίδαο.
urn:cts:greekLit:tlg4083.tlg001.hc:17.304|Ὅτι ἔπαινος  ἀγαθοῦ ἡνιόχου τὸ τίς γὰρ ἄλλος ὁμοῖος ἵππων τοιῶνδε ἐχέμεν δμῆσιν τε μένος  τε, εἰ μή ὁ δεῖνα; περὶ Πατρόκλου δὲ ὁ λόγος ἐνταῦθα. Καὶ ὅρα τὸ εἰ μὴ           Πάτροκλος κοινότερον ῥηθέν. ἄλλως γάρ, ὡς καὶ προεσημειώθη, διχῶς φράζεται τὰ τοιαῦτα, κατὰ μὲν τὸν ποιητήν, ὅτε μὴ ὁ δεῖνα, κατὰ δὲ τοὺς ὕστερον  ῥήτορας, ὅτι μὴ ὁ δεῖνα. Τὸ δὲ ἵππων ἔχειν δμῆσιν τε μένος τε περίφρασίς ἐστι  τοῦ ἵππους δαμάζειν. διττὸν δὲ ἐνταῦθα τὸ ἔχειν. ἄλλως γὰρ ἔχει τις δμῆσιν  ἵππων, καὶ ἄλλως μένος ἵππων. δμῆσιν μὲν γὰρ ἔχει ἀντὶ τοῦ οἶδεν, ὡς  ἐπιστήμην ἔχων, μένος δὲ ἔχει ἀντὶ τοῦ ἐπέχει, κρατεῖ. ὁμώνυμος οὖν αὕτη  λέξις οὖσα μερίζεται πρός τε τοὺς ἵππους πρός τε τὸ μένος.
urn:cts:greekLit:tlg4083.tlg001.hc:17.305|Ὅτι  εἰδὼς ὁ Ἕκτωρ τὸν Αἰνείαν ἐγκοτοῦντα τοῖς Ἀχαιοῖς καὶ ἀσχάλλοντα ἐπὶ τῇ  τῶν ἵππων ἀπωλείᾳ, οὓς αὐτὸν Διομήδης ἀφείλετο, προσεταιρίζεται τὸν ἥρωα  κατὰ τῶν τοῦ Ἀχιλλέως ἵππων, εἰπὼν ἵππω τώδ’ ἐνόησα ποδώκεος Αἰακίδαο  ἐς πόλεμον προφανέντε σὺν ἡνιόχοισι κακοῖσιν, ἤγουν δειλοῖς ἢ ἀτέχνοις,  τώ κεν, ἤγουν οὓς ἄν, ἐλποίμην αἱρησέμεν, εἰ σύ γε θυμῷ σῷ ἐθέλεις. Καὶ  ὅρα καὶ νῦν ἀγαθὸν τὸ σύν τε δυ’ ἔρχεσθαι εἰς ἔργον.
urn:cts:greekLit:tlg4083.tlg001.hc:17.306|Διὸ ἐπάγει  ἐπεὶ οὐκ ἂν ἐφορμηθέντε νῶϊ τλαῖεν ἐναντίβιον στάντες μαχέσασθαι Ἄρηϊ, ὃ  πρὸς διαστολὴν κεῖται τοῦ ἄλλως μαχέσασθαι, οἷον ὀνειδείοις ἐπέεσσιν,  ὁποῖα πολλὰ καὶ ἐν πολέμοις ἐριστικῶς λέγεται.
urn:cts:greekLit:tlg4083.tlg001.hc:17.307|Τὸ δὲ ποδώκεος  Αἰακίδαο ἔχει τι καὶ οἴκτου ἐπὶ τῷ Ἕκτορι, εἰ ἐπ’ ἐκείνῳ τὸν ἐχθρὸν ἐπαινεῖ  Ἕκτωρ, ἐξ οὗ ἐν τοῖς ἑξῆς πολλὴν ἕξει βλάβην. τὸ γὰρ ποδῶκες τοῦ  Ἀχιλλέως οὐ πρὸς καλοῦ ἔσται αὐτῷ. πόθεν δὲ νοεῖ κακοῖς ἡνιόχοις ἄγεσθαι  τοὺς ἵππους, πρὸ ὀλίγων δεδήλωται. ἐμφαίνει δέ τι καὶ σκώμματος τὸ τῶν  ἡνιόχων, ὡς καινὸν ὂν δύο ἡνιόχους δίχα παραιβάτου ἔχειν τὸ ἅρμα, ὥσπερ εἴη  ἄν ποτε ξενίζον, καὶ εἰ παραιβάται δύο περὶ αὐτό εἰσιν ἡνιόχου μὴ ὄντος.            δεξιῶς δὲ καὶ ἐνταῦθα τοῦ Ἀχιλλέως μνήμη ἀνέκυψεν. οὐ γὰρ ἔτι ἐκ  διαλειμμάτων μακρῶν ἀλλὰ συχνὰ τούτου ἐνθύμια ὁ ποιητὴς ὑποβάλλει, ὡς  ἤδη καὶ εἰς μάχην προάξων αὐτόν.
urn:cts:greekLit:tlg4083.tlg001.hc:17.308|Ὅρα δὲ καὶ τὸ οὐκ ἂν  ἐφορμηθέντε νῶϊ, ἤγουν ἡμᾶς ἢ ἡμεῖς, τλαῖεν μαχέσασθαι, καινὸν σχῆμα  ὄν, ὁποῖόν τι καὶ πρὸ τούτων που κεῖται ἐν τῷ νῶϊ γηθήσει φανεῖσα ἀνὰ  πτολέμοιο γεφύρας. καί εἰσι χρήσιμα καὶ ὧδε τὰ ῥηθέντα ἐκεῖ.
urn:cts:greekLit:tlg4083.tlg001.hc:17.309|Ὅτι ἑρμηνεύων Ὅμηρος τίνας εἶπε πρὸ τούτων χαλκήρεις ἀσπίδας, λέγει νῦν  ὡς Ἕκτωρ καὶ Αἰνείας βαίνουσιν εἰς μάχην βοέῃς εἰλυμένω ὤμους αὔῃσι, στερεῇσι, πολὺς δ’ ἐπελήλατο χαλκός, ἤγουν ἔξω περὶ τὴν ἐπιφάνειαν ἐλατὸς  ἔκειτο.
urn:cts:greekLit:tlg4083.tlg001.hc:17.310|Ὅτι θαρραλεότητος παραστατικὸν τὸ μάλα δέ σφισιν  ἔλπετο θυμὸς αὐτώ τε κτενέειν, ἐλάαν τ’ ἐριαύχενας ἵππους. ἔνθα ὅρα τὸ  ἔλπετο ἐκ τοῦ ἔλπω δισυλλάβου, εἰ καὶ ἀνωτέρω ἄλλως ἔκειτο ἐν τῷ  ἐελποίμην αἱρησέμεν.
urn:cts:greekLit:tlg4083.tlg001.hc:17.311|Ὅτι τὸ ἀναιμωτί ἐκτείνει καὶ νῦν τὸ τῆς  ληγούσης δίχρονον ἐν τῷ νήπιοι, οὐδ’ ἀρ’ ἔμελλον ἀναιμωτί γε νέεσθαι αὖτις  ἀπ’ Αὐτομέδοντος. Καὶ ὅρα τό τε σκῶμμα, τὸ νήπιοι, καὶ προαναφώνησιν  δὲ μέλλουσαν πράξεως, τὰ τῷ ποιητῇ συνήθη. ἐπαγγέλλεται γὰρ πεσεῖσθαί τινα  ὑπὸ τῷ Αὐτομέδοντι, μηχανησάμενος καὶ τὸ τοιοῦτον πτῶμα οὐ πόρρω  δεξιότητος. μὴ ἔχων γὰρ πλάσασθαι παρ’ ἱστορίαν, ὡς Ἕκτωρ ἢ Αἰνείας ὑπὸ  τῷ Αὐτομέδοντι πίπτει, προσεταιρίζει αὐτοῖς καθά τινας ἐν συζυγίᾳ παρηόρους  Χρομίον τινὰ καὶ Ἄρητον. καὶ πίπτει ὁ Ἄρητος, καὶ οὕτως ἀνύει τι γενναῖον ὁ  Αὐτομέδων καὶ ἄξιον τοῦ μετὰ Πάτροκλον αὐτὸς ἡνίοχος εἶναι τῷ Ἀχιλλεῖ.
urn:cts:greekLit:tlg4083.tlg001.hc:17.312|Ὅτι καθὰ καὶ ἄλλοι πολλοὶ ἐν τοῖς πρὸ τούτων, οὕτω καὶ νῦν εὐξάμενος  ὁ Αὐτομέδων ἀλκῆς καὶ σθένεος πλῆτο φρένας ἀμφιμελαίνας. καὶ ὅρα τὸ           ἀμφιμελαίνας οὐκ ἐπὶ ὀργίλου τινὸς λεχθέν, ἵνα καὶ οἷον καπνῷ τινι τῷ θυμῷ  λέγοιντο μελαίνεσθαι καθάπερ ἀλλαχοῦ, ἀλλ’ ἁπλῶς οὕτω δηλοῦν τὴν ἐν  βάθει θέσιν τοῦ τῶν φρενῶν σπλάγχνου.
urn:cts:greekLit:tlg4083.tlg001.hc:17.313|Ὅτι μάλα ἐμπνέειν ἵππους  μετάφρενον ἢ μεταφρένῳ φησὶ τοὺς ἔγγιστα ἀκολουθοῦντας, καθὰ καὶ ἐν  ἄλλοις. οἱ δὲ τοιοῦτοι καὶ καταπνέειν λέγονται τὰ μετάφρενα. δῆλον δ’ ὅτι  προμήθεια στρατηγικὴ καὶ τὸ μὴ ἀπόπροθεν ἰσχέμεν ἵππους ἀλλὰ μάλα  ἐμπνείοντας μεταφρένῳ. λέγει δ’ ἐνταῦθα καὶ καλλιτρίχας τοὺς Ἀχιλλέως  ἵππους.
urn:cts:greekLit:tlg4083.tlg001.hc:17.314|Ὅτι θαρσαλέου ἀριστέως φραστικὸν τὸ οὐ γὰρ ἔγωγε  τὸν δεῖνα μένεος σχήσεσθαι ὀί̈ω, πρίν γ’ ἐπὶ καλλίτριχε βήμεναι ἵππω  φοβῆσαί τε στίχας ἀνδρῶν, ἢ κ’ αὐτὸς ἐνὶ πρώτοισιν ἁλῴη, ὃ καινότερον  ἐσχημάτισται. τὸ γὰρ κοινότερον οὕτω: ἢ αὐτὸν ἐνὶ πρώτοισιν ἁλῶναι.
urn:cts:greekLit:tlg4083.tlg001.hc:17.315|Ὅτι χρηστή ποτε ἔννοια τὸ ἤτοι μὲν τὸν νεκρὸν ἐπιτράπετε, οἵ  περ ἄριστοι, ἤγουν τοῖς ἀρίστοις, ὥστε ἀμφ’ αὐτῷ βεβάμεν, ἤγουν βαίνειν,  καὶ ἀμύνεσθαι στίχας ἀνδρῶν, νῶϊν δέ, ἤγουν ἡμῖν, ζωοίσιν ἀμύνετε νηλεὲς  ἦμαρ. θέλει γὰρ νοεῖν ὡς ἐπιμελητέον μὲν καὶ τοῦ νεκροῦ, μὴ ἀμελητέον δὲ  μηδὲ τῶν ζώντων. Ἔστι δὲ ἐπιτρέπειν τὸ ἀνατιθέναι, ὅθεν καὶ οἴκου ἐπίτροπος  καὶ τεθνεῶτος δέ, οἷς τὸ περὶ αὐτῶν οἰκονομεῖν ἀνατέθειται. οὕτω καὶ λαοὶ  ἐπιτετράφαται τῷ βασιλεῖ, ὅ ἐστιν ἀνάκεινται ὡς οἷα ἐπιτρόπῳ καὶ ἐπιμελητῇ.  Νέστωρ δὲ οὐκ ἐπιτρέπει ἑαυτὸν γήραϊ λυγρῷ, ἤγουν οὐ παραχωρεῖ τῷ γήραι  ἐξουσιάζειν καὶ ἐπιτροπεύειν αὐτοῦ.
urn:cts:greekLit:tlg4083.tlg001.hc:17.316|Ὅρα δὲ καί, ὡς ἀμύνεσθαι μὲν  στίχας μετὰ αἰτιατικῆς, τὸ παθητικόν, ἀμύνειν δὲ ζωοῖς μετὰ δοτικῆς, τὸ  ἐνεργητικόν, καὶ ὅτι ἐν τῷ ἤτοι μὲν τὸν νεκρὸν ἐπιτράπετε καὶ ἑξῆς, ὡς προσεχῶς γέγραπται, νόημα παρεφράσθη, ὃ πρὸ μικροῦ ὁ Αἴας πρὸς Μενέλαον  ἔλεγεν, ὡς οὔτι τόσον περὶ νεκροῦ δέδια, ὅσον περὶ ἐμοὶ καὶ σοί. παραδίδωσι δ'  ἐν ἀμφοῖν ὁ ποιητής, ὅτι ἔθος ἀνθρώποις τὸ πρόχειρον κακὸν ἐν ἐπιστροφῇ  μάλιστα τίθεσθαι. διὸ καὶ Αὐτομέδων ἀξιοῖ τοὺς Αἴαντας ἀποστῆναι μὲν τοῦ  κειμένου περιμαχήτου Πατρόκλου, ἀμῦναι δὲ αὐτῷ καὶ τοῖς ἀμφ’ αὐτόν.
urn:cts:greekLit:tlg4083.tlg001.hc:17.317|Ὅτι κίνδυνον μάχιμον δηλοῖ τὸ τῇδε γὰρ ἔβρισαν πόλεμον κατὰ  δακρυόεντα οἱ δεῖνα, οἵ εἰσιν ἄριστοι. περὶ Ἕκτορος δὲ καὶ Αἰνείου ὁ   λόγος, οἳ καὶ αὐτοὶ διὰ τὸ οὕτω βρῖσαι ζαχρηεῖς εἰσι πολεμισταί, ὁποῖοι           ἀλλαχοῦ καὶ οἱ Λύκιοι πεφήνασιν.
urn:cts:greekLit:tlg4083.tlg001.hc:17.318|Ὅτι εὐσεβοῦς αἰχμητοῦ λόγος τὸ  ἥσω γὰρ καὶ ἐγώ, τὰ δέ κεν θεῷ πάντα μελήσει. Ἔστι δὲ τὸ ἥσω ἀντὶ τοῦ   πέμψω, ἀκοντίσω, τὸ πολλαχοῦ κείμενον. ὅθεν καὶ ἥμων ὁ ἀκοντιστής.
urn:cts:greekLit:tlg4083.tlg001.hc:17.319|Ὅτι ὁ προρρηθεὶς Ἄρητος βληθείς, εἶτα προθορών, πέσεν ὕπτιος,  ὡς ὅτ’ ἂν ὀξὺν ἔχων πέλεκυν αἰζήϊος ἀνὴρ κόψας ἐξόπισθε κεράων βοὸς  ἀγραύλοιο ἶνα τάμῃ διὰ πᾶσαν, ὃ δὲ προθορὼν ἐρίπῃσιν. Ἰστέον δὲ ὅτι πρὸς  μόνον τὸ προθορών ἡ παραβολή, ταὐτὸν δ’ εἰπεῖν, πρὸς μόνον τὸ πήδημα. οὐ  γὰρ δήπου καὶ ὕπτιος πίπτει ὁ ταῦρος ὡς ὁ Ἄρητος. καιριώτατος δὲ τόπος εἰς  πληγὴν ὁ τῶν κεράτων ὄπισθεν εἰς τὴν τῶν νευρῶν ἀρχήν.
urn:cts:greekLit:tlg4083.tlg001.hc:17.320|Λέγει δὲ  καὶ, ὅτι τὸ ἔγχος ἐν τοῖς τοῦ Ἀρήτου νηδυί̈οισι μάλ’ ὀξὺ κραδαινόμενον λῦσε  γυῖα, καὶ δηλοῖ ὅτι σπαρασσομένων τῶν ἐντὸς ἐκραδαίνετο ἔξω τὸ ἐμπεπηγὸς  αὐτοῖς δόρυ.
urn:cts:greekLit:tlg4083.tlg001.hc:17.321|Ἴσως δὲ καὶ πελεμίζεσθαι νοήσει τις τὸ τοιοῦτον  κραδαίνεσθαι, καθὰ καὶ μετ’ ὀλίγα δόρατος μακροῦ οὔδει ἐνισκιμφθέντος  οὐρίαχος πελεμίχθη ἔγχεος, ἃ δὴ καὶ ἐν ἄλλοις κεῖται ἀναπτυχθέντα σαφῶς.  σίδηρος γάρ, φασί, μὴ προϊέναι ἰσχύων κραδαίνεται ἀφιεὶς τὴν ὁρμήν, ὃ δὴ ἐπὶ  οὐριάχου νοεῖται ἐν τῷ ἔνθ’ ἀφίει μένος ὄβριμος Ἄρης.
urn:cts:greekLit:tlg4083.tlg001.hc:17.322|Ἰστέον δὲ  ὅτι, ὥσπερ Ἀρήτη φερωνύμως παρὰ τὴν ἀράν, ὅ ἐστι τὴν εὐχήν, ἡ εὐκταῖα  γεννηθεῖσα τοῖς τοκεῦσιν, οὕτω, καθὰ καὶ προϋπεδηλώθη, Ἄρητος τὸ κύριον, ἐξ  οὗ καὶ ὁ παρὰ Ἡροδότῳ Δημάρητος κατὰ δήμου ἀρὰν καὶ αὐτὸς γεννηθείς. ὁ  μέντοι ἀρητός, τὸ ἐπίθετον, ὃ δηλοῖ τὸν δυστυχῆ καί, ὡς εἰπεῖν, ἐπάρατον ὡς τὸ  ἀρητὸν δὲ τοκεῦσι πένθος, παρὰ τὴν ἀράν, τὴν βλάβην, ὠνόμασται. Ἀπὸ δὲ  τοῦ Ὁμηρικοῦ Ἀρήτου οἱ μεθ’ Ὅμηρον Ἄρατοι, ὁ καλὸς ποιητὴς καὶ  ὑμνούμενος στρατηγὸς καὶ εἴ τινές που ἕτεροι.
urn:cts:greekLit:tlg4083.tlg001.hc:17.323|Ἐν δὲ τῷ αἰζήϊος ὑπέλαβον τινες, εἰ καὶ μὴ ἀληθῶς, ὅτι τὸ αἰζηός προσγεγραμμένον ἔχει τὸ ι , ὃ χρείας  ἐλθούσης ἐστίχθη καὶ ἐξερωνήθη. ἔστι δὲ ὁ τόνος τοῦ μὲν αἰζηός ὡς πηός, τοῦ δὲ  αἰζήιος ὡς ἀρήϊος.
urn:cts:greekLit:tlg4083.tlg001.hc:17.324|Ἐκ δὲ τοῦ ἶνα εἰπεῖν τὸ ἐξόπισθε κεράων δῆλον  ὡς ἐντεῦθεν καὶ τὸ τῆς ἀνθρωπίνης κεφαλῆς ὄπισθεν ἰνίον λέγεται. Τὸ δὲ  προθορών ἀντὶ τοῦ προεκπηδήσας ὡς εἰς ἄμυναν. Τὸ δὲ ἐρίπῃσι δευτέρου  ἐστὶν ἀορίστου Ἰωνικὸν ὑποτακτικόν, οὗ θέμα τὸ ἐρείπω, ἀφ’ οὗ καὶ τοπικὸν  ἐρείπιον καὶ νεκρικὰ δὲ ἐρείπια.
urn:cts:greekLit:tlg4083.tlg001.hc:17.325|Νηδύϊα δὲ τὰ ἐντόσθια, ὅ ἐστι τὰ κατὰ  νηδὺν σπλάγχνα, ἅπαξ ἐνταῦθα εἶπεν ὁ ποιητής, ἃ τρισυλλάβως ἕτεροι νήδυα  γράφουσι. ταῦτα δὲ καὶ ἔνδινά φησιν ὁ ποιητής.
urn:cts:greekLit:tlg4083.tlg001.hc:17.326|Ὅτι ἀντίκειται τὸ  αὐτοσχεδὸν γενέσθαι πρὸς τὸ διακριθῆναι, καθὰ καὶ τὸ συνελθεῖν πρὸς τὸ  διαστῆναι. Αὐτομέδοντα οὖν καὶ Ἕκτορα ξίφεσιν αὐτοσχεδὸν ὁρμηθέντας  διέκριναν Αἴαντες, οἱ πρὸ βραχέων κληθέντες εἰς ἄμυναν.
urn:cts:greekLit:tlg4083.tlg001.hc:17.327|Ὅτι  Αὐτομέδων Ἄρητον ἀνελών, οὗ προσεχὴς ἦν ἡ μνήμη, λέγει ἦ δὴ μάν, ἤγουν  ὄντως, ὀλίγον γε Μενοιτιάδαο θανόντος κῆρ ἄχεος μεθέηκα χερείονά περ  καταπέφνων. ἀγαπητὸν γὰρ τῷ μεγάλα λυπουμένῳ, εἰ καὶ μικρόν τι  παρηγορίας προσάψεται. καὶ ἄλλως δέ, μέγα τὸ τὸν Ἄρητον ἀναιρεθῆναι  παρασπιζόμενον ὑπὸ Αἰνείου καὶ Ἕκτορος. ὡς γοῦν ἐκείνους νικήσας χαίρει ὁ  Αὐτομέδων.
urn:cts:greekLit:tlg4083.tlg001.hc:17.328|Ὅτι ἐν τῷ ἔβαινε πόδας καὶ χεῖρας ὕπερθεν  αἱματόεις ὥς τίς τε λέων κατὰ ταῦρον ἐδηδώς σεμνῶς καὶ γοργῶς φράζει τὰ  κατὰ τὸν Αὐτομέδοντα, ᾑμαγμένον τῷ τοῦ πεφονευμένου αἵματι, σεμνῶς μὲν  διὰ τὴν πρὸς λέοντα παραβολήν, γοργῶς, δὲ διὰ τὴν συντομίαν τῆς τε  παραβολῆς καὶ τῆς τοῦ πράγματος ἀφηγήσεως. Περὶ δὲ τοῦ κατὰ ταῦρον  ἐδηδώς, καὶ τοῦ ἶνα τάμῃσι διὰ πᾶσαν, ἤγουν διακόψῃ τοὺς περὶ τὸ ἰνίον  τένοντας, καὶ τῶν λοιπῶν τοιούτων σχημάτων, ἃ δοκοῦσιν ὑπερβατὰ εἶναι,           προείρηται τὰ δέοντα.
urn:cts:greekLit:tlg4083.tlg001.hc:17.329|Ὅτι πολέμου μεγάλου ἐπιστημονικοῦ ἔνδειξις  τὸ τέτατο κρατερὴ ὑσμίνη ἀργαλέη πολύδακρυς, ἔγειρε δὲ νεῖκος Ἀθήνη.
urn:cts:greekLit:tlg4083.tlg001.hc:17.330|Μεταμέλου δὲ ἴδιον τὸ δὴ γὰρ νόος ἐτράπετο αὐτοῦ, ὡς ἐνταῦθα τοῦ  Διός.
urn:cts:greekLit:tlg4083.tlg001.hc:17.331|Ὅτι μέλλων εἰπεῖν, ὡς ἡ μυθικὴ Ἀθηνᾶ πορφυρέῃ νεφέλῃ  πυκασθεῖσα ἦλθεν εἰς Ἀχαιούς, οὐρανόθεν καταβᾶσα καὶ νῦν. προῆκε γάρ  οὐχ', ὡς ἐν τοῖς πρὸ τούτων, λευκώλενος Ἥρη, ἀλλ’ εὐρύοπα Ζεὺς ὀρνύμεναι  Δαναούς, προλαμβάνει πρὸς ἀσφάλειαν τοῦ λόγου παραβολὴν τοιαύτην,  εἰπὼν ἠύ̈τε πορφυρέην ἶριν θνητοῖσι τανύσσει, ἤγουν εἰς μῆκος ἐκτενεῖ,  Ζεὺς ἐξ οὐρανόθεν τέρας ἔμμεναι ἢ καὶ χειμῶνος δυσθαλπέος, ὅς ῥά τε ἔργων  ἀνθρώπους ἀνέπαυσεν ἐπὶ χθονί, μῆλα δὲ κήδει, ὣς Ἀθηνᾶ πορφυρέῃ νεφέλῃ  πυκάσασα ἑαυτήν, ἢ μᾶλλον διαλελυμένως ἓ αὐτήν, ὡς Ὁμήρῳ γράφειν   σύνηθες, δύσετ’ Ἀχαιῶν ἔθνος, ἔγειρε δὲ φῶτα ἕκαστον, ὡς ὁ Ζεὺς ἐπετείλατο. εἴη δὲ ἂν πορφυρέα νεφέλη, ὡς αὐτὸς ὁ ποιητὴς παραβολικῶς ὑπεδήλωσεν,   ἡ πορφυρέα ἶρις τοιαύτη ἐμφανταζομένη τῷ νέφει. Σημείωσαι δὲ ὅτι ὡς  φωσφόρον τὴν Ἀθηνᾶν οὐχ’ ἁπλῶς μελαίνῃ νεφέλῃ, ἀλλὰ λαμπρᾷ εἴκασε, δι'  ἧς Ἶρις ἐμφαίνεται, καὶ οὐχ’ ἁπλῶς Ἶρις, ἀλλὰ καί τι μέγα σημαίνουσα, οἷον  πόλεμον ἢ μέγαν χειμῶνα. οὔκουν μόνον φυσικῶς οἶδεν ὁ ποιητὴς τὴν ἐν τοῖς  νέφεσιν ἶριν, τροπὴν δηλοῦσαν ἀέρος, ἀλλὰ καὶ τερατωδῶς ἔστιν ὅτε, μάχης  οὖσαν σημαντικήν. οὕτω καὶ ἐν τῇ δʹ ῥαψῳδίᾳ ἀστέρι τὴν φωσφόρον Ἀθηνᾶν  εἴκασεν, ὃς καὶ αὐτὸς ἢ ναύταις σημεῖον τροπῆς ἀέρος γίνεται ἢ στρατιώταις  πολέμου μεταβολῆς.
urn:cts:greekLit:tlg4083.tlg001.hc:17.332|Δυσθαλπέα δὲ τὸν ψυχρόν φησιν, ἐν ᾧ δυσχερὲς  θάλπεσθαι. διὸ καὶ νεκροποιός ἐστι.
urn:cts:greekLit:tlg4083.tlg001.hc:17.333|οὗ καὶ ἴδιον λέγει βιωτικῶς τὸ           ἔργων τοὺς ἀνθρώπους ἀναπαύειν, βλάπτειν δὲ τὰ ζῷα. μῆλα γὰρ εἰπὼν πάντα  τὰ ζῷα ἐκ μέρους ἐνέφηνεν, ὡς δοκεῖ τοῖς παλαιοῖς, ἃ τῆς χειμερίας πειρᾶται  κακώσεως, καθὰ καὶ Ἡσίοδος ἐν τῇ τοῦ χειμῶνος ἐκφράσει βούδορα εἰπὼν  ἤματα προπαροξυτόνως κατὰ παθητικὴν σημασίαν, ἐν οἷς βόες ἀποδέρονται, ἢ  κατὰ ἐνέργειαν παροξυτόνως τὰ τοὺς βοῦς ἐκδέροντα, διὰ τοῦ μέρους τῶν βοῶν  δηλαδὴ πάντα ζῷα ἐδήλωσεν. ὅτι δὲ ὁ σφοδρὸς χειμὼν ἀναπαύει ἔργων  ἀνθρώπους, δηλοῖ καὶ Ἡσίοδος, ὃς καὶ ὁρίζει καιρὸν τῇ τοιαύτῃ ἀναπαύσει, ὅτε  ὁ Ληναιὼν ἐνίσταται μήν.
urn:cts:greekLit:tlg4083.tlg001.hc:17.334|Ὅτι καὶ τὸν Φοίνικα εὔφωνον οἶδεν ὁ  ποιητής, ἐν οἷς λέγει, ὡς ἡ Ἀθηνᾶ ὡμοιώθη Φοίνικι δέμας καὶ ἀτειρέα  φωνήν.
urn:cts:greekLit:tlg4083.tlg001.hc:17.335|Ὅτι τῷ παροτρύνοντί τινα εἰς μεγάλων ἄμυναν  οἰκεῖον εἰπεῖν τὸ σοὶ μὲν δὴ κατηφείη καὶ ὄνειδος ἔσσεται, εἰ τόδε γένηται,  ἀλλ’ ἔχεο κρατερῶς, ὄτρυνε δὲ λαὸν ἅπαντα. Πρὸς Μενέλαον δὲ ταῦτά φησιν  ἡ Ἀθηνᾶ ὁμοιωθεῖσα Φοίνικι. ὁ δὲ θέλων, ἐφ’ οἷς ἐλυπήθη, ἀμῦναι μέν,  ἀκινδύνως δέ, εἴποι ἂν κατὰ τὸν Μενέλαον τὰ ἐφεξῆς: εἰ γὰρ θεὸς δοίη  κάρτος ἐμοί, βελέων δ’ ἀπερύκοι, ὡς καὶ ἀλλαχοῦ κεῖται, ἐρωήν, τῷ κεν  ἔγωγ’ ἐθέλοιμι παρεστάμεναι καὶ ἀμύνειν, μάλα γάρ με ὁ δεῖνα θανών, ἢ  ἄλλως τόδε τι παθών, ἐσεμάσσατο θυμόν, οὐχ’ ἁπλῶς ἐπιπολῆς ἐλύπησεν,  ἀλλ’ ἐνεμάξατό μοι τὴν ἀλγηδόνα. οὗ τὸ ἐναντίον ἀπομάσσεσθαι καὶ ἐκμάσσεσθαι λέγεται. τοιαύτη δέ τις λέξις καὶ ἐν Ὀδυσσείᾳ κεῖται. ἢ καὶ ἄλλως, ἀντὶ  τοῦ λίαν μοι καθίκετο τῆς ψυχῆς καὶ καθήψατο, ἀπὸ τοῦ μάσασθαι, ἐξ οὗ καὶ τὸ           χειρὶ ἐπιμασάμενος, ὅ ἐστιν ἐφαψάμενος. ὅθεν καὶ χερμάδιον, οὗ ἔστι  μάσασθαι τῇ χειρί.
urn:cts:greekLit:tlg4083.tlg001.hc:17.336|Ἐν τούτοις δὲ κεῖται καὶ τὸ ἑλκῆσαι ἐπὶ κυνῶν  ἀπὸ ῥήματος περισπωμένου τοῦ ἑλκῶ. λέγει γὰρ Ἀχιλῆος ἀγαυοῦ πιστὸν  ἑταῖρον κύνες ἑλκήσωσιν. οὗ παρατατικὸς πρὸ ὀλίγων τὸ εἵλκεον. Ὅρα δὲ ὡς  κἀνταῦθα οἷα ἔκ τινος μικροτέρου καὶ μαλθακοῦ, ὡς μετ’ ὀλίγα φανεῖται,  ποιήσας Ὅμηρος τὴν μυθικὴν Ἀθηνᾶν ἀρξαμένην τοῦ εἰς μάχην ἐρεθισμοῦ,  ὅμως οὐκ ἐπικρύπτει τοιοῦτον εἶναι τὸν Μενέλαον, ὃς κράτος αὐτῷ ἐθέλει  δοθῆναι ἀτραυμάτιστον καί, ὡς εἰπεῖν, ἔξω βελῶν καὶ ἀναιμωτί, λέγων καὶ ὡς  πρώτῳ αὐτῷ ἡ Ἀθηνᾶ ὁμιλεῖ, ἐπεὶ ῥά οἱ ἐγγύθεν ἦεν, ἤγουν οὐκ ἐπιλεξαμένη  αὐτόν, εἰ καὶ ἴφθιμος, φησίν, ἦν, ἀλλ’ ὡς ἐκ παρόδου ἐπιτυχοῦσα αὐτῷ.
urn:cts:greekLit:tlg4083.tlg001.hc:17.337|Σημείωσαι δὲ καὶ ὅτι κεῖται καὶ ὧδε τὸ ἄττα, προσφώνησις  πτώσεως κλητικῆς ἀπὸ νεωτέρου τοῦ Μενελάου πρὸς γέροντα τὸν φαινόμενον  διὰ τῆς Ἀθηνᾶς Φοίνικα. Φησὶ γὰρ Φοῖνιξ, ἄττα γεραιὲ παλαιγενές. Εἰ δὲ  καὶ ἀλλαχοῦ περὶ τῆς τοιαύτης δεδήλωται λέξεως, ὅμως οὐκ ἀνένδεκτόν ἐστιν  ἐνταῦθα δηλῶσαι, ὅτι ὁ γραμματικὸς Ἀριστοφάνης γράψας, ὥς εἰσι  προσφωνήσεις διάφοροι παιγνιωδέστεραί τινες καὶ ὑποκοριστικαί, ἐπάγει, οἷον  ἄππα, πάππα, μάμμα, μάμμη, μαμμαία, τέττα, ἄττα. οὕτω δέ, φησί, καὶ            πατέρας μὲν διαρρήδην τοὺς πρεσβυτέρους καλοῦσι, κἂν ὦσιν ἀλλότριοι,  μητέρας δὲ τὰς πρεσβυτέρας, τὴν ἡλικίαν εἰκάζοντες, τὰς δὲ ἔτι πρεσβυτέρας  μαίας καὶ τήθας. οὕτω καὶ ταῖς ὠδινούσαις παρεστώσας πρὸς θεραπείαν μαίας  καλοῦσιν, εἰ καὶ νεώτεραι εἶεν καὶ μὴ πρεσβύτιδες καὶ διὰ τοῦτο πολύπειροι. ἐξ  ἐναντίου δέ φησίν, οἱ πρεσβύτεροι τοὺς νεωτέρους παῖδας καὶ τέκνα καλοῦσι. καὶ  Ὅμηρος δέ, φησί, τοιαύταις προσφωνήσεσιν ἀποθεραπεύων τὴν ἡλικίαν μαῖαν  τὴν πρεσβῦτιν λέγει καὶ πρεσβύτην πατέρα.
urn:cts:greekLit:tlg4083.tlg001.hc:17.338|Τὸ δὲ εὐθὺς ἐπαγόμενον εἰ γὰρ Ἀθήνη δοίη κάρτος ἐμόι καὶ ἑξῆς, ὡς ἀνωτέρω κεῖται, περιττῶς  ἔχειν ἐγκείμενον δοκεῖ τὸν γαρ σύνδεσμον, οὕτως ἀρέσαν τῷ ποιητῇ σχηματίσαι.  καὶ σημείωσαι τοῦτο. εἰ δὲ καὶ εἶχεν ἄλλως εἰπεῖν, οἷον: εἴ περ Ἀθήνη δοίη  κάρτος, ἀλλὰ δέον αὐτὸς ἔκρινεν οὕτω φράσαι καὶ νῦν διὰ προηγησαμένην  ἔλλειψιν. θέλων γὰρ εἰπεῖν ὁ Μενέλαος, ὅτι ὦ Φοῖνιξ, δέδια μόνος ἐπαμῦναι τῷ  Πατρόκλῳ οἷα μὴ τοσοῦτον σθένος ἔχων, εἰ γὰρ Ἀθήνη δοίη κράτος, τότε ἂν  ἐθέλοιμι ἀμῦναι, ὁ δὲ τὸ μὲν δύσφημον ἐσίγησεν, ἤρξατο δὲ ἀπὸ τοῦ ἐφεξῆς.  τοιαῦτα δὲ σχήματα καὶ ἀλλαχοῦ ἔστιν εὑρεῖν.
urn:cts:greekLit:tlg4083.tlg001.hc:17.339|Ὅτι τὸ ἀλλ'  Ἕκτωρ πυρὸς αἰνὸν ἔχει μένος ταὐτόν ἐστι τῷ ὡς δέμας πυρὸς μάχεται. διὸ  καὶ ἐφερμηνεύων φησὶν οὐδ’ ἀπολήγει χαλκῷ δηϊόων, ἀλλ’ ἔστιν οἷον ἀκάματον πῦρ καὶ ἄσβεστον. ἑτέρωθι δὲ τὸν αὐτὸν φλογὶ ἴκελον ἔφη. ἴσως δὲ καὶ ἐπὶ  Διομήδους καὶ Ἀχιλλέως οὕτω πως βουλόμενος εἰπεῖν τὴν μὲν τοιαύτην  συντομίαν παρῆκε, σεμνότερον δὲ ἐκεῖ καὶ τερατωδέστερον τὴν ἀνδρίαν ἔφρασε,  φλογώσας οἷον ἐκείνους καὶ τὸ καρδιακὸν πῦρ ἐκφυσήσας τῷ λόγῳ καὶ  ἀναρριπίσας, εἰς ἀερίαν φαντασίαν φλογός.
urn:cts:greekLit:tlg4083.tlg001.hc:17.340|Ὅτι ἐνδεικνύμενος ὁ  ποιητὴς ἐπαγωγὸν εἶναι τὴν τιμὴν ποιεῖ τὴν Ἀθηνᾶν γηθήσασαν, ὅττι ῥά οἱ  πάμπρωτα θεῶν ἠρήσατο πάντων Μενέλαος. διὸ καὶ ἀμείβεται αὐτόν, ὡς  δηλοῖ ὁ ποιητής, φράσας οὕτως ἐν δὲ βίην ὤμοισι καὶ γούνασιν ἔθηκε, καί οἱ  μυίης θάρσος ἐνὶ στήθεσσιν ἐνῆκεν, ἢ ἔθηκεν, ἥ τε καὶ ἐργομένη μάλα περ           χροὸς ἀνδρομέοιο ἰσχανάᾳ δακέειν, λαρόν τέ οἱ αἷμα ἀνθρώπου. Καὶ ὅρα ὅτι  οὐ μυίας ἀλκὴν ἐντεθῆναι εἶπε τῷ Μενελάῳ, τοῦτο γὰρ γελοιότατον διὰ τὸ ἄγαν  ταπεινόν, ἀλλὰ θάρσος. διὸ καὶ δὶς αὐτὸ παρεσημήνατο ἔν τε τῷ μυίης  θάρσος, καὶ ἐν τῇ ἀποδόσει τῆς παραβολῆς, εἰπὼν τοίου μιν θάρσους πλῆσε  φρένας ἀμφιμελαίνας, τὰς καὶ πρὸ ὀλίγου ῥηθείσας, ἐπαυξήσασα δηλαδὴ καὶ τὸ  μένος, ὡς ἐδήλωσε τὸ ἐν δὲ βίην ἔθηκε, δι’ ἧς πιθανῶς βίαιον ἔθετο τὸν πρὶν  μὴ τοιοῦτον. ἄλλως γὰρ ἀχρεῖον τὸ θάρσος χωρὶς μένεος. διὸ καὶ τῷ Διομήδει  θάρσος ὁμοῦ καὶ μένος ἡ αὐτὴ Ἀθηνᾶ ἐν τῇ εʹ ῥαψῳδίᾳ ἐνέθετο.
urn:cts:greekLit:tlg4083.tlg001.hc:17.341|Ὅρα δὲ καὶ ὅτι ὤμων καὶ γονάτων μνησθεὶς τῶν ἄκρων ὡς ἐναργεστάτων  παρῆκε τὰ μέσα, ὡς καὶ πρὸ ὀλίγου ἐν τῷ κνῆμαί τε γοῦνά τε καὶ ἑξῆς, καθὰ  ἐκεῖ ἐδηλώθη.
urn:cts:greekLit:tlg4083.tlg001.hc:17.342|Τὸ δὲ ἰσχανάᾳ δακέειν ἀντὶ τοῦ ἐπιθυμεῖ, ἀντίσχεται, ἀντέχεται. ποιηταῖς δὲ πρέπουσα ἡ λέξις, οὕτω σκευωρουμένη: ἔχω ἴσχω  ἰσχαίνω, οὗ μέλλων ἰσχανῶ, οὗ ἀναχθέντος εἰς ἐνεστῶτα συζυγίας δευτέρας  τῶν περισπωμένων τὸ ἰσχανᾶν γίνεται. Ὅτι δὲ κατὰ ἀναλογίαν φύσει πάντων  ζῴων ἡ μυῖα θρασύτατον, οὐδεὶς ἀγνοεῖ. Ὅρα δὲ καὶ τὸ λαρόν, ὅτι ἐκτείνει  τὴν παραλήγουσαν.
urn:cts:greekLit:tlg4083.tlg001.hc:17.343|Ὅτι Ποδῆν τινα ἱστορεῖ φίλον τῷ Ἕκτορι,  παρεντιθείς, ὡς ἔθος, ἱστορίαν τινὰ πρὸς θεραπείαν τῆς ἀφηγηματικῆς  ὑπτιότητος. Καί φησιν ἀρχόμενος συνήθως τοῦ διηγήματος ἀπὸ ῥήματος  ὑπαρκτικοῦ, ποιητικοῦ μέντοι, ἔσκε δ’ ἐνὶ Τρώεσσι Ποδῆς υἱὸς Ἠετίωνος, τινος ὁμωνύμου τῷ πενθερῷ τοῦ Ἕκτορος, ἀφνειός τ’ ἀγαθός τε, μάλιστα δέ μιν            τίεν Ἕκτωρ δήμου, ἤτοι τῶν ἄλλων δημοτῶν, ἐπεί οἱ ἑταῖρος ἔην φίλος  εἰλαπιναστής, ὅ ἐστι σύνδειπνος καί, ὡς οἱ παλαιοί φασι, παράσιτος. καὶ ὅρα  φιλίαν ταύτην ἐξ εἰλαπίνης καὶ ὁμιλίας συμποτικῆς, ἐξ ἧς ἔοικε δεδόσθαι ἀρχὴν  τοῖς ἐκ πίνειν ἐτυμολογοῦσι τὸν φίλον. Ὅρα δὲ καὶ ὅτι οὐχ’ ἁπλῶς ἐφίλει ὡς  εἰλαπιναστὴν τὸν Ποδῆν ὁ Ἕκτωρ, ἀλλὰ καὶ ὡς ἀγαθόν, ἤδη δὲ πρὸ αὐτοῦ καὶ  ὡς ἀφνειόν. πῶς γὰρ ἂν εἴη ἄλλως πένης ἑταῖρος φίλος μεγιστᾶνι ἀνδρί, μὴ  ἔχων καὶ δώροις ὠνεῖσθαι τὸν φίλιον; προϊὼν δὲ καὶ πιστὸν ἑταῖρον λέγει τὸν  Ποδῆν.
urn:cts:greekLit:tlg4083.tlg001.hc:17.344|Τὸ δὲ Ποδῆς συνῄρηται ἐκ τοῦ Ποδέας Ποδῆς ὡς Κισσέας  Κισσῆς, Ἑρμέας Ἑρμῆς κατὰ Ἀρίσταρχον.
urn:cts:greekLit:tlg4083.tlg001.hc:17.345|Τὸ δὲ τίεν οὐκ ἐκτείνει  τὴν ἄρχουσαν κατὰ τὴν ἐξ αὐτοῦ γινομένην τιμήν, ἀλλὰ δευτέραν ἀποτελεῖ μετρικοῦ δακτύλου, ὡς ἄν τις εἴποι, σκυτάλην, καθὰ δηλοῖ τὸ μάλιστα δέ μιν τίεν  Ἕκτωρ.
urn:cts:greekLit:tlg4083.tlg001.hc:17.346|Δῆμος δὲ ὁ δημότης καὶ πρὸ τούτων, ὡς δηλοῖ τὸ ὃν δ'  ἂν δήμου ἄνδρα ἴδοι, καὶ οὐκ ἔοικε δῆμον ἐόντα παρὲξ ἀγορεύειν. Περὶ δὲ  εἰλαπίνης ἐρρέθη ἐν τοῖς εἰς τὴν Ὀδύσσειαν.
urn:cts:greekLit:tlg4083.tlg001.hc:17.347|Ἱστορεῖ δὲ ὁ ποιητὴς  ἐφεξῆς αὐτίκα ἐν ὀλιγίστῳ καί τινα Φαίνοπα, ὅς, φησί, τῷ Ἕκτορι ἁπάντων  ξείνων φίλτατος ἔσκεν Ἀβυδόθι οἰκία ναίων, διδάσκων διαφορὰν φιλίας τῷ  τέως τὴν ἀπὸ εἰλαπίνης καὶ τὴν ἀπὸ ξενίας.
urn:cts:greekLit:tlg4083.tlg001.hc:17.348|Σημείωσαι δὲ καὶ ὅτι τὸν  ῥηθέντα εἰλαπιναστὴν κατὰ ζωστῆρα βαλὼν ἀνεῖλε Μενέλαος, γενομένης τῆς             βολῆς περί που τὰ κατὰ τὴν γαστέρα οἰκείως τῷ εἰλαπινάζοντι καὶ οὕτω γαστριζομένῳ, καθὰ καὶ ἄλλαι παρασημειοῦνται πληγαὶ ἀναλόγως τοῖς ἁμαρτάνουσιν.  Ἐνταῦθα δὲ παραθετέον καὶ παλαιοῦ τινος τό Μενέλαος Σπαρτιάτης  ἄνθρωπος, αὐτάρκειαν ἐζηλωκώς, παράσιτον τιτρώσκει τὸν Ποδῆν. ταὐτὸν γὰρ  εἰλαπιναστὴν εἰπεῖν καὶ παράσιτον, ὥσπερ καὶ ἐπίσιτον. Εἰ δὲ ὁ παράσιτος  ἄδοξόν ἐστι, καθὸ καὶ μισούμενον ἐν τοῖς ὕστερον, ἀλλὰ παρὰ τοῖς ἀρχαίοις  εὑρίσκεται, φασίν, ἱερόν τι χρῆμα καὶ τῷ συνθοίνῳ παρόμοιον. λέγεται οὖν καὶ  ὅτι ἐν τῷ Ἀνακείῳ ἐπὶ στήλης γέγραπται, ὡς τὰ δύο μέρη τοῖν βοοῖν τὸ μὲν  ἕτερον τῷ ἱερεῖ, τὸ δὲ τοῖς παρασίτοις. ἦν δὲ Ἀνακεῖον ἱερὸν ἀνακῶν  Διοσκούρων, περὶ ὧν προδεδήλωται. Φέρεται δὲ περὶ εἰλαπιναστοῦ παρὰ τοῖς  παλαιοῖς καὶ ταῦτα. εἰλαπίνη θυσία καὶ παρασκευὴ λαμπροτέρα τις, καὶ  εἰλαπινασταὶ οἱ ταύτης μετέχοντες. ἔρανος δέ ἐστιν ἡ ἀπὸ συμβολῶν συναγωγή.  ἐκαλεῖτο δὲ αὐτὸς καὶ θίασος, καὶ οἱ συνιόντες ἐρανισταὶ καὶ θιασῖται ἢ  θιασῶται. οἱ δὲ ποιηταὶ πολλάκις καὶ τὸν τῷ Διονύσῳ ἑπόμενον ὄχλον θίασον            ἐκάλουν. ὃς δὴ θίασος ἢ παρὰ τὸ θεῖον γίνεται ἀποβολῇ συνήθει τοῦ ε , ὡς  ἐνθεάζων, ἢ παρὰ τὸν σιόν, ἤτοι θεόν, ἐξ οὗ καὶ ὁ Σίσυφος, καθὰ προδιείληπται. θεοῖς γὰρ ὠργίαζον, ταὐτὸν δ’ εἰπεῖν σιοῖς, οἱ θιασῶται, ὡς εἶναι τὸν θίασον  οἱονεὶ σίασον τροπῇ ἡμιφώνου τοῦ σ1 εἰς ἄφωνον τὸ θ , καθὰ δηλοῦται καὶ  ἑτέρωθι.
urn:cts:greekLit:tlg4083.tlg001.hc:17.349|Ὅτι ἐρεθισμὸς κατὰ σμικροῦ τινος μέγα βλάψαντος τὸ ὦ  δεῖνα, τίς ἄν σε ἔτι ἄλλος ταρβήσειεν, οἷον δὴ τὸν δεῖνα ὑπέτρεσας, ὃς τὸ πάρος  περ μαλθακὸς αἰχμητής, νῦν δ’ οἴχεται οἶος, τόδε τι ποιήσας. Ἀπόλλων δὲ  ζήλῳ τῆς πρὸ βραχέων ῥηθείσης Ἀθηνᾶς ταῦτά φησι πρὸς Ἕκτορα διαβάλλων  τὸν Μενέλαον, ὡς ἂν ὁ Πριαμίδης διὰ τὴν ἐπὶ τῷ Ποδῇ λύπην ὀτρυνθῇ κατ'  αὐτοῦ. καὶ οὕτω μὲν ὁ Ἀπόλλων ἐρεθιστικὸς καὶ ἀνυστικὸς δέ. Ὅμηρος μέντοι τὸν Μενέλαον ἀρηί̈φιλον οἶδε καὶ ἴφθιμον, εἰ καὶ ὁ ἐχθρὸς Ἀπόλλων μαλθακὸν αὐτὸν σκώπτει πολεμιστήν, μεταλαβὼν τὸ τοῦ ἥρωος πρᾷον καὶ ἐνηὲς εἰς  μαλακότητα. Δῆλον δ’ ὅτι πλεονασμὸν ἔχει τοῦ θ ὁ μαλθακός, ὃ δὴ σὺν ἄλλοις  γίνεται καὶ ἐν τῷ τριχθά καὶ τετραχθά.
urn:cts:greekLit:tlg4083.tlg001.hc:17.350|Ὅτι καὶ νῦν Ζεὺς ἕλετ'  αἰγίδα θυσανόεσσαν μαρμαρέην.
urn:cts:greekLit:tlg4083.tlg001.hc:17.351|Εἶτα εὐθὺς Ὅμηρος ἀφορμὰς  διδοὺς ἀλληγορεῖν, ἵνα φανερῶς νοοῖτο ἡ τοιαύτη αἰγὶς εἰς τὰ κατὰ τὸν ἀέρα  πάθη καὶ τὰς περὶ αὐτὸν αἰγίδας, ὧν εἶδος καὶ αἱ παρὰ τοῖς μετεωρολόγοις  αἶγες, φησὶν Ἴδην δὲ κατὰ νεφέεσσι κάλυψεν: ἀστράψας δὲ μάλα μεγάλ’   ἔκτυπε, τὴν δ’ ἐτίναξεν, ἤγουν τὴν αἰγίδα, νίκην δὲ Τρώεσσι δίδου, ἐφόβησε  δ’ Ἀχαιούς. ὃ δὴ παρακολούθημά ἐστι τῆς κατ’ αὐτὸν νίκης. Καὶ σημείωσαι  ὅτι σαφεστάτην ἀλληγορίαν ἐνταῦθα τῆς αἰγίδος χορηγεῖ, μονονουχὶ λέγων  Διὸς αἰγίδα εἶναι τὰ νέφη καὶ τὸ τῆς ἀστραπῆς σέλας καὶ τὸν μάλα  μέγαν κτύπον τῆς βροντῆς, δι’ ὧν οἶδεν ὁ ἀὴρ καταιγίζων ἐκθροεῖν, ὡς καὶ ἐν τῇ           ηʹ ῥαψῳδίᾳ φαίνεται ἀριδήλως, ἔνθα σμερδαλέα κτυποῦντος Διὸς χλωρὸν δέος  ᾕρει τοὺς Ἀχαιούς.
urn:cts:greekLit:tlg4083.tlg001.hc:17.352|Σημείωσαι δὲ ὡς νῦν μὲν μαρμαρέην ἔφη τὴν  τοιαύτην αἰγίδα διὰ τὴν μαρμαρυγὴν τῆς ἀστραπῆς, ἀλλαχοῦ δὲ ἐρεμνὴν  αἰγίδα ἐπισείεσθαι λέγει διὰ τὸ ἐκ συννεφείας ἔρεβος. καὶ οὐ καινὸν τὴν αὐτὴν  καὶ μαρμαίρειν καὶ ἐρεμνὴν εἶναι, εἰ καὶ τὸ πῦρ ἄμφω δοκεῖ ποτε πάσχειν, τὸ  μὲν διὰ τὴν φλόγα, τὸ δὲ διὰ τὸν καπνόν.
urn:cts:greekLit:tlg4083.tlg001.hc:17.353|Τὸ δὲ ἐτίναξε, καθὰ καὶ  τὸ ἐρεμνὴν αἰγίδα ἐπισείει συμβάλλονται τῷ μύθῳ εἰς τὸ μὴ πληκτικὸν ὅπλον  εἶναι τὴν αἰγίδα, ἀλλ’ ἢ μόνον φοβητικὸν ἐν τῷ τινάσσεσθαι κατά τινων,  ταὐτὸν δ’ εἰπεῖν, ἐπισείεσθαι.
urn:cts:greekLit:tlg4083.tlg001.hc:17.354|Ὅτι πρῶτος ἐνταῦθα ὁ Βοιώτιος  Πηνέλεως ἦρχε φόβοιο, ἤγουν φυγῆς, βλῆτο γὰρ ὦμον δουρὶ πρόσω  τετραμμένος αἰεὶ ἄκρον ἐπιλίγδην, γράψε δέ οἱ ὀστέον ἄχρις αἰχμὴ  Πουλυδάμαντος: ὃ γάρ ῥ’ ἔβαλεν, ἤγουν οὗτος γὰρ δὴ ἔπληξε, σχεδὸν  ἐλθών.
urn:cts:greekLit:tlg4083.tlg001.hc:17.355|Καὶ ὅρα τὸ ἐπιλίγδην ἀντὶ τοῦ ξεστικῶς καὶ ἐπιπολῆς. καὶ  ἔοικεν ἀπὸ τοῦ λίζειν ὠνοματοπεποιημένου ῥήματος παρῆχθαι, ἀφ’ οὗ καὶ  λίστρον, τὸ ξύστρον, ἐν Ὀδυσσείᾳ, καὶ παρὰ τῇ χυδαίᾳ δὲ ὁμιλίᾳ τὸ  ἐκλιστρᾶν. σεσίγηται δὲ τὸ λίζω, καθὰ καὶ ἄλλοι τοιοῦτοι ἐνεστῶτες. καὶ γοῦν            οὐδὲ τοῦ λίγξε βιός τὸ λίγγω, οὐδὲ μὴν τὸ κρίζω τοῦ κρίκε ζυγός, ἢ  κρίγεν, ὃ πρὸ ὀλίγου γέγραπται. εἰ γάρ τις ἀκριβολογεῖται περὶ τὰς τοιαύτας  κινήσεις, ἀχρειοῖ, φασί, τὸ ἐναργὲς τῆς τῶν ὀνοματοποιϊῶν ἐμφάσεως. Τὸ δὲ  γράψεν ὠνοματοπεποίηται μὲν καὶ αὐτό, ἀνάπαλιν δὲ ἔχει πρὸς τὸ  ἐπιλίγδην. τοῦτο μὲν γὰρ λεῖον ἦχον προφαίνει, ὡς καὶ τὸ κλάγξε καὶ τὸ λίγξε  καὶ ὅσα τὸ λ ἔχουσιν, ἐν οἷς καὶ τὸ κλώζειν καὶ τὸ γλάφειν. τὸ μέντοι γράψεν,  ὅπερ εὐθὺς ἐπῆκται, τραχυφωνίαν ἔχει, καθὰ τὸ ῥῆξε καὶ τὸ κρώζειν καὶ τὰ  τοιαῦτα. καὶ καινὸν οὐδὲν ἄμφω ἑνὶ πράγματι ἄλλως μέντοι καὶ ἄλλως προσαρμόσαι. πρὸ μὲν γὰρ τοῦ ἐμπελάσαι εἰς ὀστοῦν τὸ δόρυ ἐπιλίγδην ἦν ἡ βολή,  ὡς δὲ τῷ ὀστῷ ἐνέχριμψε, τότε γράψαι λέγεται. καὶ οὕτω μὲν ταῦτα.
urn:cts:greekLit:tlg4083.tlg001.hc:17.356|Τὸ δὲ ἦρχε φόβοιο ἀστείως ἔχει. δέον γὰρ ἄρχειν μάχης πρῶτον ἑστῶτα, ὁ δὲ  φόβου ἦρχε. καὶ τοῦτο μὲν ἀγεννές, σεμνὸν δὲ αὐτοῦ, ὅτι οὐ κατὰ νῶτα βέβληται, ἀλλ', ὡς εἰκός, ἐκ τῶν ἔμπροσθεν οἷα μηδὲ δείξας νῶτα, φεύγων δὲ ἄλλως  ἐν τῷ μάχεσθαι μέν, χωρεῖν δὲ ἀνὰ πόδας, ὡς δηλοῖ τὸ πρόσω τετραμμένος  αἰεί, ὃ στάσιμον μαχητὴν δηλοῖ. Ὅρα δὲ καὶ τὸ βλῆτο ὦμον, ἐοικὸς  ῥηθῆναι γενικώτερον ἀντὶ τοῦ ἐπλήγη. προϊὼν οὖν φησι ἔβαλε σχεδὸν ἐλθών,  ὅπερ οὐ πάνυ σύνηθες, πόρρωθεν γὰρ αἱ βολαί. καὶ ἔοικε τὸ ἔβαλε σχεδὸν  ἐλθών ὅμοιον εἶναι τῷ εὐθὺς ἐφεξῆς Λήϊτον Ἕκτωρ σχεδὸν οὔτασε χεῖρα ἐπὶ  καρπῷ, τῷ προδεδηλωμένῳ, ἔνθα χεὶρ λέγεται τὸ μετὰ βραχίονα καὶ πῆχυν,  ὡς καὶ ποὺς τὸ μετὰ μηρὸν καὶ κνήμην.
urn:cts:greekLit:tlg4083.tlg001.hc:17.357|Περὶ δὲ τοῦ σχεδὸν βάλλειν  καὶ πρὸ ὀλίγου γέγραπται, ὥσπερ καὶ περὶ τοῦ ὀστέον ἄχρις, ὃ δηλοῖ τὸ  διόλου ἢ τὸ ἄχρι καὶ εἰς ὀστοῦν, ὡς μὴ εἰσδύντος ἐνδοτέρω τοῦ δόρατος.  Ἀναμνηστέον δὲ τῆς τοῦ ποιητοῦ φιλίας περὶ τὸν ῥα σύνδεσμον κἀνταῦθα ἐν τῷ  ὃ γάρ ῥ’ ἔβαλεν. εἵλετο γὰρ καὶ νῦν τραχυφωνῆσαι δι’ αὐτοῦ πρὸς ὄγκον,  παραιτησάμενος τὸ λεῖον τῆς φωνῆς ὡς εὐτελέστερον.
urn:cts:greekLit:tlg4083.tlg001.hc:17.358|Ὅτι  Ἀλεκτρυὼν κύριον κεῖται ἐνταῦθα οὐ φυλάσσον τὸ ω ἐν τῇ γενικῇ ὡς ὁ  Ἠλεκτρύων. τὸ δὲ τοῦ ζῴου ὄνομά φασιν οἱ παλαιοὶ οὐδέπω ἐπὶ Ὁμήρου  ἐγνῶσθαι, οὗπερ ἐπίθετον ὁ ὀρθροβόας παρὰ τοῖς ὕστερον.
urn:cts:greekLit:tlg4083.tlg001.hc:17.359|Ὅτι  ὄχλου μιμούμενος ἦθος Ὅμηρος, οἳ καινόν τι συμβὰν ἰδόντες καὶ μάλιστα ὑπὲρ  ἑαυτῶν μέγα κεκράγασι, φησίν, ὡς Ἰδομενεὺς Ἕκτορα βεβλήκει θώρηκα  κατὰ στῆθος παρὰ μαζόν. ἐν καυλῷ δ’ ἐάγη δολιχὸν δόρυ, τοὶ δ’ ἐβόησαν  Τρῶες, καὶ ἄλλως μὲν ὡς ἐπὶ καινοπραγίᾳ τύχης, μάλιστα δέ, ὅτι εὐτυχῶς  τοῦτο συνέβη τῷ σφῶν ἀρχηγῷ.
urn:cts:greekLit:tlg4083.tlg001.hc:17.360|Τίς δὲ ὁ τοῦ δόρατος καυλός,  προέγνωσται. τὸ δὲ ἐάγη δύναται καὶ δισυλλάβως ἐνταῦθα γραφῆναι, ὡς καὶ           ἀλλαχοῦ. διφορεῖται γὰρ καὶ ἔστι ποιητικὸν μὲν Ἰωνικῶς τὸ ἄγη, Ἀττικὸν δὲ  τὸ ἐάγη. Ὅτι διήγημά τι ἐνταῦθα ἐκτίθεται ὁ ποιητὴς ἀσαφὲς πλέον τοῦ εἰκότος  καὶ πάνυ συγκεχυμένον, ὡς ἐξ ἀναστροφῆς λεχθὲν καὶ μὴ κατὰ φύσιν τεθέν.  ἀρξάμενος γὰρ ἀπὸ αἰτιατικῆς κυρίου ὀνόματος, καὶ μετακλίνας αὐτὸ εἰς  ἀντωνυμικὴν εὐθεῖαν, εἶτα πολλὰ ἐπεμβαλὼν καὶ τὴν φράσιν ταράξας,  ἐπαναλαμβάνει δι’ αἰτιατικῆς ἀντωνυμίας ἀκολούθως τῇ ἀρχῇ τὴν ἀπόδοσιν, τῇ  συγχύσει τῶν φραζομένων πραγμάτων τε καὶ προσώπων συσχηματίσας καὶ τὴν  τοῦ λόγου προφοράν.
urn:cts:greekLit:tlg4083.tlg001.hc:17.361|Ἔστι δὲ ἡ μὲν Ὁμηρικὴ φράσις αὑτή αὐτὰρ  ὅ, τουτέστιν ὁ Ἕκτωρ, Μηριόναο ὀπάονά τε ἡνίοχόν τε Κοίρανον, ὅς  ῥ’ ἐκ Λύκτου ἐϋκτιμένης ἕπετ’ αὐτῷ. πεζὸς γὰρ τὰ πρῶτα λιπὼν νέας ἀμφιελίσσας ἤλυθε, καί κε Τρωσὶ μέγα κράτος ἐγγυάλιξεν, ὁ Μηριόνης δηλαδὴ ἄρτι,  εἰ μὴ Κοίρανος ὦκα ποδώκεας ἤλασεν ἵππους. καὶ τῷ μὲν φάος ἦλθεν, ὁ  Κοίρανοσ, ἤγουν τῷ Μηριόνῃ, ἄμυνε δὲ νηλεὲς ἦμαρ, αὐτὸς δ’ ὤλεσε θυμὸν  ὑφ’ Ἕκτορος ἀνδροφόνοιο, τὸν βάλ’ ὑπὸ γναθμοῖο καὶ ἑξῆς. καὶ τοιοῦτον μὲν  τὸ τοῦ Ὁμήρου. ἄλλως δέ, σαφῶς εἰπεῖν, λέγει ὅτι ὁ Ἕκτωρ τὸν τοῦ Μηριόνου  ἡνίοχον Κοίρανον, ὃς πεζὸς ἐκ Λύκτου εἰς Τροίαν ἦλθεν ἀποβάς που τῶν νηῶν.  καὶ εἰ μὴ τοὺς ἵππους ἄρτι παρέστησεν, ἀπώλετο ἂν ὁ Μηριόνης. νῦν δὲ αὐτοὺς  παρασχών, ἐκεῖνον μὲν περιεσώσατο, αὐτὸς δὲ ἔπεσε. τὸν τοιοῦτον οὖν Κοίρανον  ὁ Ἕκτωρ ἔβαλε. Καὶ ὅρα ὅτι τὸ πᾶν τῆς ἀσαφείας ἐνταῦθα καὶ τῆς συγχύσεως ἡ  τοῦ Μηριόνου ἐπεμβολὴ ἐποίησεν, οἷα μετὰ τὸ ἤλυθεν ἐκ Λύκτου ὁ Κοίρανος, ἐπενεχθέντος ἀνελπίστως τοῦ ἐγγυάλιξεν ἂν Τρωσὶ κράτος ὁ Μηριόνης,  ὅπερ ὅλον ἀμέτοχον ἐνταῦθα ἦν.
urn:cts:greekLit:tlg4083.tlg001.hc:17.362|Ὅρα δὲ τὸ Κοίρανος εἰς κύριον μετενεχθέν, καθὰ καὶ τὸ Βασιλεύς, ἤδη δὲ καὶ τὸ Ἄναξ, ὥς που δεδήλωται. Λύκτος  δὲ πόλις Κρητική.
urn:cts:greekLit:tlg4083.tlg001.hc:17.363|Φάος δὲ καὶ νῦν τὴν ζωὴν λέγει. διὸ καὶ ἑρμηνεύων  ἐπάγει ἄμυνε δὲ νηλεὲς ἦμαρ, καὶ αὐτὸς δ’ ὤλεσε θυμόν, ἅπερ ἀντίκειται  τῷ ἐλθεῖν τινι φῶς.
urn:cts:greekLit:tlg4083.tlg001.hc:17.364|Ἰστέον δὲ ὅτι τὴν τοῦ ῥηθέντος Κοιράνου πληγὴν  οὕτω φράζει ὁ ποιητὴς τὸν βάλ’ ὑπὸ γναθμοῖο καὶ οὔατος, ἐκ δ’ ἂρ ὀδόντας ὦσε  δόρυ πρυμνόν, διὰ δὲ γλῶσσαν τάμε μέσσην.
urn:cts:greekLit:tlg4083.tlg001.hc:17.365|Δόρυ δὲ πρυμνόν  τὴν αἰχμὴν λέγει, τουτέστι τὸ τοῖς ὀδοῦσιν ἐνσκήψαν μέρος τοῦ δόρατος τὸ μετὰ  τὸν καυλόν.
urn:cts:greekLit:tlg4083.tlg001.hc:17.366|Ὅτι ἐν τῷ ἡνία χεῦεν ἔραζε, τὰ δὲ Μηριόνης ἔλαβε  χείρεσσι φίλῃσι κύψας ἐκ πεδίου φαίνεται οὐχ’ ἁπλῶς δεσμοὺς ἑνωτικοὺς ἵππων  εἶναι τὰ ἡνία, καθά τισιν ἔδοξεν, ἀλλὰ τὰ αὐτὰ καὶ χαλινούς, εἴγε κάτω πίπτουσιν ἀπολυθέντα καὶ αὖθις ἀναλαμβάνονται. Τὸ δὲ χεῦεν ἁπαλότητα δηλοῖ καὶ  ὑγρότητα τῶν ἡνίων, δι’ ἣν οὐκ ἂν ἀπεικότως λέγοιντο σιγαλόεντα. ἠχητικὰ  γὰρ τὰ ξηρά, οὐ μὴν τὰ ἁπαλά.
urn:cts:greekLit:tlg4083.tlg001.hc:17.367|Τοῦ δὲ χείρεσσι φίλῃσιν ἡ φράσις  συνήθης. πολλαχοῦ γὰρ καὶ χεῖρας φίλας φησί.
urn:cts:greekLit:tlg4083.tlg001.hc:17.368|Ὅτι οὐ μόνον  μαστίζω κοινῶς, ἀλλὰ καὶ μαστίω ποιητικῶς, ἐξ οὗ καὶ τὸ μάστιε νῦν, ἤγουν  μάστιζε, εἵως κεν, ὅ ἐστιν ἕως ἄν, θοὰς ἐπὶ νῆας ἵκηαι. ἐκ δὲ τοῦ μαστίω  μαστίσω καὶ μάστιν ἔστιν εὑρεῖν τὴν μάστιγα. τὸ δὲ μαστίζειν καὶ ἱμάσσειν λέγεται, ὡς δηλοῖ ἐπαχθὲν τὸ ἵμασσε καλλίτριχας ἵππους.
urn:cts:greekLit:tlg4083.tlg001.hc:17.369|Ὅτι ὁ γνούς ποθεν ῥοπὴν ὑπέρ τινος ἀντιθέτου προσφυῶς εἴποι ἂν κατὰ τὸν  Μηριόνην πρός τινα τὸ γινώσκεις δὲ καὶ αὐτός, ὅτι οὐκέτι κάρτος τῶνδε.  ὅμοιον δὲ καὶ τὸ οὐδ’ ἔλαθεν ὅδε τις, ὅτε δὴ τῷ δεῖνι δίδου ἑτεραλκέα νίκην.  ὡσαύτως καὶ Αἴαντος τό: ὢ πόποι, ἤδη μὲν ἂν καὶ ὃς μάλα νήπιός ἐστι, γνοίη  ὅτι τοῖσδε θεὸς αὐτὸς ἢ πατὴρ αὐτὸς ἀρήγει.
urn:cts:greekLit:tlg4083.tlg001.hc:17.370|Ἐν τούτοις δὲ καὶ  σημεῖον θεομηνίας ὁ Αἴας κρίνει τὸ τοὺς μὲν Ἀχαιοὺς ἀστοχεῖν ἀφιέντας,  Τρῶας δ’ ἐπιτυγχάνειν. Φησὶ γὰρ τῶν μὲν πάντων βέλε’ ἅπτεται, ὅς τις  ἀφίει ἢ κακὸς ἢ ἀγαθός, θεὸς δ’ ἔμπης πάντα ἰθύνει. ἡμῖν δ’ αὔτως πᾶσιν  ἐτώσια πίπτει ἔραζε. τοῦτο δὲ καὶ εἰς λοιπὰς παρῳδηθήσεται πράξεις, ἐν αἷς           παραδόξως θάτερον τῶν μερῶν εὐτυχεῖ κατὰ τοῦ ἑτέρου.
urn:cts:greekLit:tlg4083.tlg001.hc:17.371|Τὸ δὲ ἅπτεται, ὃ δύναμιν ἔχει τοῦ ἐπιτυγχάνειν καὶ βάλλειν, τοῖς Ἀχαιοῖς προσκολλᾶται.  οὐ γὰρ Τρώων ἅπτεται τὰ βέλη, ἀλλὰ τὰ Τρωϊκὰ βέλη ἅπτεται τῶν Ἀχαιῶν.  ἔστι γοῦν ὁ τρόπος ἀμφιβολία. Τὸ δὲ ὅς τις ἀφίει πρὸς ἀκρίβειαν ἐρρέθη. οὐ  γὰρ πάντων Τρώων ἐνεργὰ τὰ βέλη, μόνα δὲ τὰ τῶν ἀφιέντων.
urn:cts:greekLit:tlg4083.tlg001.hc:17.372|Ἀκριβῶς δὲ εἴρηται καὶ τὸ ἢ κακὸς ἢ ἀγαθός, ἤγουν ἢ ἄνανδρος ἢ ἀνδρεῖος.  ξενίζει γὰρ οὐ τὸ τοὺς ἀγαθοὺς εὐστοχεῖν, ἀλλ’ ὅτι καὶ οἱ κακοί. δοκεῖ δὲ  ἐντεῦθεν εἰλῆφθαι καὶ τὸ ἀγαθὸς σκυτεύς, ὁ εὔτεχνος, καὶ ὅσα τοιαῦτα. οὕτω  γὰρ καὶ στρατιώτης ἀγαθός, ὁ τῆς κατ’ αὐτὸν τέχνης εὖ ἔχων.
urn:cts:greekLit:tlg4083.tlg001.hc:17.373|Τὸ δὲ  αὔτως καὶ τὸ ἐτώσια ἐφερμηνεύουσιν ἄλληλα. Τὸ δὲ πίπτει ἔραζε   ἀνάπαλιν ἔχει πρὸς τὸ ἅπτεται. τὰ γὰρ ἁπτόμενα βέλη οὐ κάτω πίπτει, ἀλλὰ  τοῖς βαλλομένοις ἐναπομένει.
urn:cts:greekLit:tlg4083.tlg001.hc:17.374|Ὅτι συνασπιζόντων λόγος τὸ ἀλλ'  ἄγετ’ αὐτοὶ φραζώμεθα μῆτιν ἀρίστην, ὅπως χάρμα φίλοις ἑτάροισι γενώμεθα  νοστήσαντες. Αἴαντος δὲ καὶ τοῦτο λόγος, ὃς καὶ φθάσας ἔφη πρὸς Μενέλαον  οὐ τόσον περιδεδιέναι τοῦ νεκροῦ Πατρόκλου, ὅσον περὶ τῇ ἑαυτοῦ καὶ τῇ τοῦ  Μενελάου κεφαλῇ.
urn:cts:greekLit:tlg4083.tlg001.hc:17.375|Ὅρα δὲ ὅτι ἀλλαχοῦ μὲν χάρμα τὸ ἐπίχαρμα καὶ ὁ  γέλως, οἷον χάρμα δυσμενέεσσιν, ἐνταῦθα δὲ ἡ λέξις τὴν ἐξ ὀρθοῦ ἡδονὴν  δηλοῖ, ὅπερ ἀλλαχοῦ περιφράζων τις ἔφη: ὡς σύ τε εὐφρήνῃς πάντας τοὺς σούς,  ἐγὼ δ’ εὐφρανῶ τοὺς ἐμούς.
urn:cts:greekLit:tlg4083.tlg001.hc:17.376|Ἐνταῦθα δὲ κεῖται καὶ ἡ δηλωθεῖσα καὶ  ἀλλαχοῦ ἀμφίβολος ἔννοια τὸ ἐν νηυσὶ πεσεῖσθαι. φησὶ γὰρ χάρμα, ὡς  ἐρρέθη, ἑτάροισι γενώμεθα, οἵ που δεῦρ’ ὁρόωντες οὔ φασιν Ἕκτορος μένος  καὶ χεῖρας ἀάπτους σχήσεσθαι, ἀλλ’ ἐν νηυσὶ μελαίνῃσι πεσέεσθαι. δι’ οὗ  δηλοῦται ἢ τὸ ἐν ναυσὶ πεσεῖσθαι τοὺς Ἀχαιοὺς θανόντας ἢ τὸν Ἕκτορα  ἐμπεσεῖσθαι, ὅ ἐστι βιαστικῶς ἐπελθεῖν, ταῖς ναυσίν.
urn:cts:greekLit:tlg4083.tlg001.hc:17.377|Ὁ δὲ ταῦτα  εἰπὼν Αἴας ἐπάγει κατ’ ἀνάγκην ἐν σχήματι ἐνδιαθέτῳ κατ’ εὐχὴν καὶ τὸ εἴη δ'  ὅς τις ἑταῖρος ἀπαγγείλειε τάχιστα Πηλείδῃ. ἐπεὶ οὔ μιν ὀί̈ομαι οὐδὲ πεπύσθαι  λυγρῆς ἀγγελίης ὅτι οἱ φίλος ὤλεθ’ ἑταῖρος. εὔχεται δὲ ὁ ἥρως οὕτω οἷα μὴ  δυνάμενος ὡς ἐν σκότῳ μαχόμενος εὑρεῖν τοιοῦτον ἄγγελον. Ἔνθα ὅρα τὸ ὅς  τις ἑταῖρος ἀπαγγείλειε, προεκθετικὸν ὄν. οὐ γὰρ ἐχρῆν τὸν τυχόντα σταλῆναι           τῷ Ἀχιλλεῖ ἄγγελον τοῦ κακοῦ, ἀλλά τινα φίλον. διὸ καὶ σταλήσεται ὁ καλὸς  Ἀντίλοχος. Ἰστέον δὲ ὅτι τὸ εἴη δ’ ὅς τις ἑταῖρος ἀπαγγείλειε μιμησάμενος  τῶν τις μεθ’ Ὅμηρον ἔφη τὸ ἀλλ’ ἐνταῦθα τῷ φόβῳ εἴημεν, ἢ ἀλλ’ ἐνταῦθα τῶν  φόβων εἴημεν, δι’ οὗ περιπέφρασται τὸ ἀλλὰ φοβηθείημεν.
urn:cts:greekLit:tlg4083.tlg001.hc:17.378|Τὸ δὲ  πεπύσθαι γενικῇ συνήθως καὶ αὐτὸ συντέτακται.
urn:cts:greekLit:tlg4083.tlg001.hc:17.379|Ὅτι ὁ Αἴας  ἐφράσατο μὲν μῆτιν ἀρίστην ἀπελθεῖν τινα ἑταῖρον τῷ Ἀχιλλεῖ, ὅς, καθὰ προσεχῶς εἴρηται, ἀπαγγείλειε λυγρὴν ἀγγελίην, ὅτι οἱ φίλος ὤλεθ’ ἑταῖρος, ὃ  κατωτέρω φησὶ πολὺ φίλτατος ὤλεθ’ ἑταῖρος, αὐξήσας τό τε πολύ δι'  ὑπερθέσεως καὶ αὖ πάλιν τὴν ὑπέρθεσιν διὰ τοῦ πολύ.
urn:cts:greekLit:tlg4083.tlg001.hc:17.380|Ἐπεὶ δὲ οὔ  πῃ δύναται ἰδεῖν τινα τοιοῦτον Ἀχαιῶν διὰ τὸν ἐν τῷ περιέχοντι βαθύν, ὡς  προείρηται, ἀέρα, ἤτοι ζόφον, ἠέρι γάρ, φησί, κατέχονται ὁμῶς αὐτοί τε καὶ  ἵπποι, εὔχεται δακρυχέων Ζεῦ πάτερ, ἀλλὰ σὺ ῥῦσαι ὑπ’ ἠέρος υἷας   Ἀχαιῶν, ποίησον δ’ αἴθρην, δὸς δ’ ὀφθαλμοῖσιν ἰδέσθαι, ἐν δὲ φάει καὶ ὄλεσσον:  ἐπεὶ νύ τοι, ἤγουν δή σοι, εὔαδεν, ὅ ἐστιν ἤρεσεν, οὕτως, καὶ μὴ δηλαδὴ  ἐν νυκτὶ ταύτῃ ὀλέσῃς, ἣ γαίηθεν ὄρωρεν, οὐ μὴν ἄνωθέν ποθεν, κατὰ τὸ  ὀρώρει δ’ οὐρανόθεν νύξ.
urn:cts:greekLit:tlg4083.tlg001.hc:17.381|Καὶ ὁ Ζεύσ — οὐ γὰρ διαπίπτειν  εὔλογος οἶδεν εὐχή — ὀλοφύρατο δακρυχέοντα. αὐτίκα δ’ ἠέρα σκέδασεν,  ἤγουν τὸ πάχος τοῦ νέφους διέλυσε, καὶ ἀπῶσεν ὁμίχλην, ἠέλιος δ’ ἐπέλαμψε,  μάχη δ’ ἐτὶ πᾶσα φαάνθη.
urn:cts:greekLit:tlg4083.tlg001.hc:17.382|Καὶ ὅρα τὸ πᾶσα. τὰ πρὸ τούτου γὰρ οὐ  πᾶσα πεφώτιστο, καθὰ προδεδήλωται.
urn:cts:greekLit:tlg4083.tlg001.hc:17.383|Αἴθρην δὲ τὴν λάμψιν λέγει,  τὴν εὐδίαν, τὴν αἰθρίαν, ἣν καὶ αἰθέρα εἰπεῖν ἔφθη ἐν τῷ εὔκηλοι πολέμιζον  ὑπ’ αἰθέρι. Δῆλον δὲ ὡς ἐνταῦθα φανερῶς ἀντιδιεῖλεν ἀλλήλαις τὴν ἠέρα καὶ  τὴν αἴθρην, εἰπὼν ῥῦσαι ὑπ’ ἠέρος, ποίησον δ’ αἴθρην. τούτων δὲ τὴν μὲν ἠέρα  ἐπὶ πλέον διασαφῶν ἔφη ἠέρα μὲν σκέδασεν, ἤγουν ἀπῶσεν ὀμίχλην, τὴν δὲ  αἴθρην ἀναπτύσσων εἶπεν ἐν δὲ φάει καὶ ὄλεσσον, ὡς τῆς ἠέρος οἷα  ὁμιχλώδους, μὴ ἐχούσης φάος, εἴγε κατέχει ὁμῶς ἄνδρας τε καὶ ἵππους, καὶ δι'  εὐχῆς ἔστι ῥυσθῆναι ὑπ’ ἠέρος υἷας Ἀχαιῶν. ἔτι δὲ καὶ ἄλλως, ἠέλιος δ'  ἐπέλαμψε, καὶ πάλιν μάχη δ’ ἐπὶ πᾶσα φαάνθη, ὡς τῆς ἠέρος μὴ τοιαύτης  οὔσης. Γίνεται δὲ ἡ αἴθρη ἀπὸ τοῦ αἰθήρ αἰθέρος, ὡς γαστέρος γάστρη,  πατέρος πάτρη. Τὸ δὲ ὀφθαλμοῖσιν ἰδέσθαι πρὸς διαστολὴν καὶ νῦν ἐρρέθη,           ἐπεὶ καὶ κατὰ νοῦν ἡ αἴθρη ὁρᾶται κατὰ τὸ πέριξ οὐδαμοῦ πάσης γῆς νέφος ἦν,  ἀλλ’ ὀξεῖα ἡλίου, ὡς προερρέθη, αὐγή. καὶ ἄλλως δὲ μᾶλλον ἁπλούστερον τὸ  δὸς δ’ ὀφθαλμοῖσιν ἰδέσθαι, ταὐτόν ἐστι τῷ δὸς ἡμῖν βλέπειν, ὡς νῦν γε  ἀβλεπτοῦμεν διὰ τὸ τῆς ἠέρος, εἴτ’ οὖν ὀμίχλης, παχύ.
urn:cts:greekLit:tlg4083.tlg001.hc:17.384|Τὸ δὲ ἐν φάει  καὶ ὄλεσσον παροιμιῶδες γέγονεν ἐπὶ τῶν εὐχομένων μὴ ἀκράτοις κακοῖς περιπεσεῖν, ἀλλὰ καὶ ἀγαθόν τι παραμεμίχθαι αὐτοῖς. Οὕτω ἐν Ὀδυσσείᾳ ηὖκται  τὸ ἰδόντα με τὰ φίλτατα λίποι αἰών. οὕτω τις ὀλλύμενος ἐν ὕδατι εὔχεται  κατὰ γῆν τοῦτο παθεῖν. οὕτω παράσιτος νῆστις θνῄσκων εὔξαιτ’ ἂν κόρῳ διαρραγῆναι. ὁ τοιοῦτος νοῦς καὶ παροιμίαν προήγαγε τὸ ἐξ ἀξίου ξύλου καὶ ἀπάγξασθαι, ἧς μέμνηται καὶ ὁ Κωμικός. Τὸ δὲ εὔαδεν ἢ κατὰ διάλυσιν ἀπὸ τοῦ  ἥδω γίνεται ὁμοίως τῷ ἦξεν, ἔαξε, ἤγη, ἐάγη, ἥλω, ἑάλω, ἢ κατὰ συστολὴν ὡς  τὸ ἅδε δ’ Ἕκτορι μῦθος καὶ Ἀττικῶς ἕαδε μετὰ δασείας, καὶ πλεονασμῷ τοῦ υ εὔαδεν Αἰολικῶς μετὰ ψιλῆς, ὡς τὸ ἕκηλος εὔκηλος, ὅρος οὖρος.
urn:cts:greekLit:tlg4083.tlg001.hc:17.385|Ὅτι τὸ εἰπεῖν καὶ αἰτιατικῇ συντάσσεται ὡς ἐν ἄλλοις, οὕτω καὶ ἐν τῷ καὶ  τότ’ ἂρ Αἴας εἶπε βοὴν ἀγαθὸν Μενέλαον, ἤγουν προσεῖπε, προσεφώνησε, καὶ  δοτικῇ ἐν τῷ ὄτρυνον Ἀχιλῆϊ δαί̈φρονι εἰπεῖν, ὅ ἐστιν ἀπαγγεῖλαι.
urn:cts:greekLit:tlg4083.tlg001.hc:17.386|Ὅτι τὸν Μενέλαον ἐκ τοῦ Πατρόκλου βραχὺ μεταστάντα λέοντι παραβάλλει, ὃς ἀπὸ μεσαύλοιο, φησίν, ἄπεισιν, ἐπεὶ ἄρ κε, ἤγουν ἐπειδάν, κάμῃσι  κύνας τ’ ἄνδρας τ’ ἐρεθίζων, οἵ τέ μιν οὐκ εἰῶσι βοῶν ἐκ πῖαρ ἑλέσθαι πάννυχοι  ἐγρήσσοντες. ὃ δὲ κρειῶν ἐρατίζων ἰθύνει, ἢ μάλιστα ἰθύει, ἀλλ’ οὔ τι  πρήσσει, θαμέες γὰρ ἄκοντες ἀντίοι, ἢ ἀντίον, ἀί̈σσουσι θρασειάων ἀπὸ  χειρῶν καιόμεναί τε δεταί, ὅ ἐστι λαμπάδες ἐκ δᾴδων ἢ ἁπλῶς ξύλων, ὡς  προγέγραπται, καὶ ἑξῆς. ταὐτολογεῖ γὰρ συνήθως κἀνταῦθα ὁ ποιητὴς οἷα  σχεδιάζων.
urn:cts:greekLit:tlg4083.tlg001.hc:17.387|Ὅτι δὲ πρὸς τὸ ἀκούσιον τῆς ἀπελεύσεως εἴρηται ἡ           παραβολή, δηλοῖ τὸ ὣς ἀπὸ Πατρόκλου Μενέλαος ἤϊε πόλλ’ ἀέκων, οἷα  δεδιὼς περὶ Πατρόκλῳ.
urn:cts:greekLit:tlg4083.tlg001.hc:17.388|Διὸ καὶ ἀπιὼν σκέψασθαι ποῦ ποτ’ ἂν εἴη  Ἀντίλοχος, καθὰ συνεβούλευσεν ὁ μέγας Αἴας, ἐπέτελλε Μηριόνῃ τε καὶ Αἰάντεσσι τοιαῦτα νῦν τις ἐνηείης Πατροκλῆος δειλοῖο μνησάσθω, πᾶσι γὰρ  ἐπίστατο μείλιχος εἶναι, ζωὸς ἐών. νῦν αὖ θάνατος καὶ μοῖρα κιχάνει, ἡ κατὰ  θάνατον δηλαδή.
urn:cts:greekLit:tlg4083.tlg001.hc:17.389|Καὶ ὅρα τὸ ἐπίστατο, δι’ οὗ ἐκ μαθήσεως ὡς καὶ  ἀλλαχοῦ τὰς ἀρετὰς ὁ ποιητὴς περιγίνεσθαι καὶ ἐπιστήμας τινὰς εἶναι παραδίδωσιν. Ἰστέον δὲ ὅτι ἐπελέξατο Αἴας τὸν Ἀντίλοχον ἄγγελον τῷ Ἀχιλλεῖ, οὐ  μόνον ὡς ταχύν, ἵνα θᾶσσον ἰὼν εἴπῃ τῷ Ἀχιλλεῖ, ὅτι οἱ πολὺ φίλτατος, ὡς  δεδήλωται, ὤλεθ’ ἑταῖρος, ἀλλὰ καὶ ὡς ἑταῖρον ἐκείνῳ. ὁ γὰρ τοιοῦτος  συμπαθήναιτο ἂν τῷ Ἀχιλλεῖ καὶ πενθοῦντα παραμυθήσεται.
urn:cts:greekLit:tlg4083.tlg001.hc:17.390|Ἰστέον  δὲ ὅτι τοῦ ἄνδρας ἐρεθίζων οὐκ ἔστι καιριωτέραν λέξιν εἰπεῖν. δηλοῖ δὲ τὸ  κινεῖν εἰς ἔριν θυμικήν.
urn:cts:greekLit:tlg4083.tlg001.hc:17.391|Τὸ δὲ ἐξελέσθαι, ὅ ἐστιν ἐπιλέξασθαι, τὸ ἐν  βουσὶ πῖαρ, λέοντος ἴδιον, ὡς πρὸ ὀλίγου μὲν ἐδηλώθη ἐν τῷ βοῶν ἥ τις  ἀρίστη, ἀλλαχοῦ δὲ ἐν τῷ ὑπ’ ἐκ μήλων αἱρεύμενοι.
urn:cts:greekLit:tlg4083.tlg001.hc:17.392|Ἐν δὲ τῷ ὃ  δὲ κρειῶν ἐρατίζων ἐπαναληπτικὸν τὸ ἄρθρον ἐστίν, ἵνα λέγῃ, ὅτι ὁ λέων  ἐπειδὰν κάμῃ κύνας καὶ ἄνδρας ἐρεθίζων κωλύοντας, αὐτὸς δὴ ποιεῖ τάδε. Τὸ δὲ  κρειῶν ἐρατίζων περίφρασίς ἐστι τοῦ πεινῶν.
urn:cts:greekLit:tlg4083.tlg001.hc:17.393|Τὸ δὲ ἰθύνει ὁμώνυμος οὖσα λέξις πολλαχοῦ ἰθύειν λέγεται δίχα τοῦ ν .
urn:cts:greekLit:tlg4083.tlg001.hc:17.394|Ὁ δὲ ἐνηής ὁ αὐτὸς  τῷ μειλιχίῳ ἐστίν, ὡς δηλοῖ ἐπαχθὲν τὸ πᾶσι γὰρ ἐπίστατο μείλιχος  εἶναι, ὃ μετὰ τῶν ἑξῆς οἶκτον κινεῖ ἐπὶ νεκρῷ.
urn:cts:greekLit:tlg4083.tlg001.hc:17.395|Ὅρα δὲ τὸ  ἐπίστατο ἀκριβῶς φρασθέν. τὸ γὰρ ἠπίστατο οὐκ ἀναλόγως ἔχει καθὰ οὐδὲ           τὸ ἤμελλεν οὐδὲ τὸ ἠβούλετο. διέστρεψε δὲ τὰ τοιαῦτα ἡ χρῆσις τοῦ διηκόνησε.  καὶ ἐκεῖ γὰρ τὸ μετὰ τὴν ἄρχουσαν κείμενον ἦτα παραδοξίαν ἔχει τινά.
urn:cts:greekLit:tlg4083.tlg001.hc:17.396|Τὸ δὲ νῦν ἐπίρρημα δὶς ἐν τοῖς ῥηθεῖσι λεχθέν, ἀνεπαχθῶς  ταὐτολογεῖ καὶ αὐτό.
urn:cts:greekLit:tlg4083.tlg001.hc:17.397|Ὅτι δὲ ἐνηὴς καὶ μείλιχος ὁ Πάτροκλος, καὶ  ὅτι ὁ μείλιχος καὶ μειλίχιος λέγεται, καὶ ὅτι τὸ δειλός ἐπὶ οἴκτῳ ἐρρέθη, οὐ μὴν  ἐπὶ ψόγῳ, δῆλόν ἐστιν.
urn:cts:greekLit:tlg4083.tlg001.hc:17.398|Ὅτι Μενέλαος ἰδέσθαι θέλων, εἴ που ζωὸς  ἔτι ἐστὶν Ἀντίλοχος, ἀπέβη πάντοσε παπταίνων ὥς τ’ αἰετός, ὅν ῥά τέ φασιν  ὀξύτατον δέρκεσθαι ὑπουρανίων πετεηνῶν, ὅν τε καὶ ὑψόθ’ ἐόντα πόδας ταχὺς  οὐκ ἔλαθε πτὼξ θάμνῳ ὑπ’ ἀμφικόμῳ κατακείμενος, ἀλλά τ’ ἐπ’ αὐτῷ ἔσσυτο,  καί τέ μιν ὦκα λαβὼν ἐξείλετο θυμόν.
urn:cts:greekLit:tlg4083.tlg001.hc:17.399|Εἶτα φιλητικῶς  ἀποστρέφων τὴν ἀπόδοσιν καὶ πρὸς τὸν Μενέλαον, ἐξ οὗ καὶ τὴν ῥαψῳδίαν  ταύτην οἱ Ὁμηρικοὶ ἐπέγραψαν ζηλωταί, φησὶν ὣς τότε σοί, Μενέλαε  διοτρεφές, ὄσσε φαεινὼ πάντοσε δινείσθην, εἴ που Νέστορος υἱὸν ζώοντα ἴδοιο.
urn:cts:greekLit:tlg4083.tlg001.hc:17.400|Καὶ μετ’ ὀλίγα δὲ ἀποφατικῶς ἀποστρέφει ἐν τῷ οὐδ’ ἄρα σοί,  Μενέλαε, ἤθελε θυμὸς τειρομένοις ἑτάροισιν ἀμύνειν, φιλῶν καθὰ τὸν  Πάτροκλον, οὕτω καὶ τὸν Μενέλαον, ὡς καὶ αὐτὸν ὁμοίως ἐκείνῳ ἐνηῆ. Καὶ  ὅρα καὶ τὴν ῥηθεῖσαν παραβολὴν οὐχ’ ἁρμόττουσαν οὐδ’ αὐτὴν ὅλην ὅλῳ τῷ  ὑποκειμένῳ. οὐ γὰρ δήπου καθάπερ ὁ ἀετὸς θυμὸν ἐξείλετο πτωκός, ὃν εἶδεν,  οὕτω καὶ Μενέλαος ἰδὼν ἀνελεῖ τὸν Ἀντίλοχον, ἀλλὰ τὸ ὦκα λαβὼν ἐξείλετο  θυμόν πρὸς μόνην ἀναπλήρωσιν κεῖται ζωϊκῆς ἱστορίας, ὃ καὶ ἐν ἄλλοις  γίγνεται. πάνυ δὲ τὴν ὀξυωπίαν τοῦ ζῴου ηὔξησεν, εἴτ’ οὖν τὸ ὀξυδερκές, ὃ  ὑποβάλλει Ὅμηρος εἰπεῖν συνθέτως ἐκ τοῦ ὀξύτατον δέρκεσθαι, εἴγε καὶ ὑψόθι  ὢν ὁρᾷ τὸν πτῶκα βραχύν τε ὄντα καὶ γεώδη τὴν χρόαν καὶ ὑπὸ θάμνῳ  ἀμφικόμῳ κρυπτόμενον.
urn:cts:greekLit:tlg4083.tlg001.hc:17.401|Ἰστέον δὲ ὅτι τὸ πάντοσε παπταίνων,  ἑρμηνεία ἐστὶ τοῦ σκέπτεσθαι, ὅπερ πρὸ ὀλίγων ὁ Αἴας εἶπεν ἐν τῷ σκέπτεο νῦν  Μενέλαε.
urn:cts:greekLit:tlg4083.tlg001.hc:17.402|Τοῦ δὲ πάντοσε παπταίνειν περιφραστικώτερον τὸ ὄσσε            φαεινὼ πάντοσε δινεῖσθαι. οὐκ ἂν γὰρ τοῦτο εἴη πόρρω τοῦ παπταίνειν. αὐτό τε  γὰρ συνθέτως τὸ πάντῃ διαπετᾶν τὴν ὄψιν δηλοῖ, καὶ τὸ πάντοσε δινεῖν τὴν  ὄψιν τὴν αὐτὴν σημασίαν ἔχει.
urn:cts:greekLit:tlg4083.tlg001.hc:17.403|Ὅρα δὲ καὶ τὸ φασίν οὐ διστακτικῶς  ῥηθέν, ὡς ἐν ἄλλοις, ἀλλὰ τὴν ἐκ τῆς ἱστορίας πίστιν δηλοῦν, ὡς οὐκ αὐτοῦ δὴ  τοῦ ποιητοῦ μόνου τοῦτο παραδιδόντος, ἀλλὰ πάντων, ὡς ἔπος εἰπεῖν, οὕτω  λεγόντων.
urn:cts:greekLit:tlg4083.tlg001.hc:17.404|Τὸ δὲ πτώξ ἐνταῦθα μὲν ἐλλιπῶς ἐρρέθη, ἀλλαχοῦ δὲ  κατὰ τὸ πλῆρες πτῶκα λαγωόν λέγει. οὕτω καὶ βροτὸν μέν τις εἰπὼν οὐκ  ἐντελῶς ἔφη, πλῆρες δὲ τὸ βροτὸς ἀνήρ, ὅ ἐστι φθαρτός, κατὰ τὸ βροτοὶ  ἄνδρες, καθὰ καὶ λαγωὸς πτώξ, ὁ ὑποπτήσσων καὶ δειλός.
urn:cts:greekLit:tlg4083.tlg001.hc:17.405|Ἀμφίκομος δὲ θάμνος ἡ δασεῖα ὡς πάντοθεν κομῶσα, ἥτις δι’ αὐτὸ καὶ θάμνος   λέγεται ὡς ἀπὸ τοῦ θαμά ἐπιρρήματος. τὴν δὲ τοιαύτην οἱ ῥήτορες καὶ ἀμφιλαφῆ  λέγουσιν, ὡς ἐν ἄλλοις εἴρηται. τὸ μέντοι ἀμφιδάσεια ἡ κόρυς  ἀπεκληρώσατο. τὸ δὲ κατακείμενος ἐπίτασίς ἐστι τοῦ κείμενος, ὡς τοῦ  πτωκὸς πάνυ διὰ δειλίαν συνάγοντος ἑαυτὸν καὶ συστέλλοντος. Τὸ δὲ ἐπ’ αὐτῷ  ἔσσυτο ἀντὶ τοῦ κατ’ αὐτοῦ. ἐναντίωσιν γὰρ κἀνταῦθα ἡ κατα δηλοῖ πρόθεσις.
urn:cts:greekLit:tlg4083.tlg001.hc:17.406|Τὸ δὲ ἴδοιο σύνηθες Ὁμήρῳ, παρ’ ᾧ καὶ τὸ ἴδωμαι καὶ τὸ ἴδηται καὶ  τὰ τοιαῦτα.
urn:cts:greekLit:tlg4083.tlg001.hc:17.407|Ὅτι στρατηγικὸν τὸ τὸν δ’ ἐνόησεν ἐν μάχῃ  θαρσύνονθ’ ἑτάρους καὶ ἐποτρύνοντα μάχεσθαι.
urn:cts:greekLit:tlg4083.tlg001.hc:17.408|Ὅτι τὸ ἄγε δεῦρο  διοτρεφές, ὄφρα πύθηαι λυγρῆς ἀγγελίης, ἣ μὴ ὤφελλε γενέσθαι, ὃ δή φησι  Μενέλαος πρὸς Ἀντίλοχον, λεχθείη ἂν ἐπὶ δυσχεροῦς ἀκούσματος.
urn:cts:greekLit:tlg4083.tlg001.hc:17.409|Τὸ δὲ ἐφεξῆς, τὸ ἤδη μέν σε καὶ αὐτὸν ὀί̈ομαι εἰσορόωντα γινώσκειν, ὅτι πῆμα  θεὸς ἡμῖν κυλίνδει, ἄνωθεν δηλαδή ποθεν, νίκη δὲ τῶν δεῖνα, οἷον Τρώων,  λεχθήσεταί ποτε ὑπὸ νικωμένου μέρους ἢ ἄλλως βλαπτομένου ὑπό τινων.  Βαρυτόνως δὲ καὶ νῦν τὸ κυλίνδει ἀναγινώσκει Ἀρίσταρχος. ὅθεν καὶ τὸ  κυλινδόμενος καὶ κυλίνδεται καὶ μέγα κῦμα κυλίνδων. ἐκ τοιούτου δὲ  ῥήματος καὶ τὸ σχῆμα ὁ κύλινδρος.
urn:cts:greekLit:tlg4083.tlg001.hc:17.410|Τὸ δὲ πέφαται δ’ ἄριστος ὁ  δεῖνα, μεγάλη δὲ ποθή τοῖς ἑαυτοῦ τέτυκται, θάνατον ἀριστέως φράζει, ὁποῖός           τις ἐνταῦθα ὁ Πάτροκλος. αὐτὸ δὲ τὸ πέφαται δ’ ἄριστος γράφεται καὶ πέφαται δ’ ὥριστος. Ἔνθα παρατηροῦσιν οἱ παλαιοί, ποσάκις εἰπὼν ὁ ποιητὴς περὶ  ἀναιρέσεως Πατρόκλου οὐδαμοῦ ἐφάνη προσκορής. ἐν γὰρ τῷ π ἔφη δούπησε  δὲ πεσών, μέγα δ’ ἤκαχε λαὸν Ἀχαιῶν, καὶ πολέας πέφνοντα Μενοιτίου  ἄλκιμον υἱὸν Ἕκτωρ σχεδὸν ἔγχεϊ θυμὸν ἀπηῦρα. ἐν δὲ τῇ ῥῶ ταύτῃ ῥαψῳδίᾳ  τοίου θεράπων πέφαται ἀνέρος, ὃς μέγ’ ἄριστος, καὶ ἑταῖρον ἔπεφνεν ἐνηέα  τε κρατερόν τε, καὶ ὅτι οἱ φίλος ὤλετο καὶ ἑταῖρος, καὶ μετ’ ὀλίγα καί οἱ  πολὺ φίλτατος ὤλετο ἑταῖρος, καὶ πᾶσιν ἠπίστατο μείλιχος εἶναι, νῦν αὖ  θάνατος καὶ μοῖρα κιχάνει, καὶ κεῖται Πάτροκλος, καὶ τὰ ἑξῆς. Σημείωσαι  οὖν καὶ τὸ ἐν τούτοις πολυειδὲς τοῦ ποιητοῦ καὶ διὰ τοῦτο ἀπροσκορές. ἔθος δὲ  ὑψοῦν τοὺς κατοιχομένους ἐπαίνοις καὶ πέρα πολλάκις τοῦ ἀληθοῦς. Μενέλαος  οὖν ἄρτι τὸν Πάτροκλον ἄριστον Ἀχαιῶν λέγει ἐν τῷ πέφαται ἄριστος  Ἀχαιῶν Πάτροκλος. Ἀχιλλεὺς δὲ Μυρμιδόνων ἄριστον ἐρεῖ αὐτόν. καὶ  ἀληθεύει μὲν αὐτῶν οὐδέτερος. οὔτε γὰρ Ἀχαιῶν ἁπλῶς ἄριστος ὁ Πάτροκλος, ἀλλ’ οὐδὲ Μυρμιδόνων ἄριστος, εἴγε Μυρμιδὼν καὶ ὁ Ἀχιλλεύς.  ἀναιδέστερον δὲ ὅμως τὸ τοῦ Μενελάου ψεῦσμα. εἰ δὲ Μυρμιδόνας νοήσομεν τὴν  τῶν Μυρμιδόνων στρατιάν, ἤτοι τὸν δῆμον, καὶ Ἀχαιοὺς μόνους τοὺς  Μυρμιδόνας κατὰ τὸ Μυρμιδόνες δὲ καλεῦντο καὶ Ἕλληνες καὶ Ἀχαιοί,  ἀληθεύουσι καὶ ὁ Μενέλαος καὶ ὁ Ἀχιλλεύς. τῆς γὰρ τῶν Μυρμιδόνων στρατιᾶς  δοκεῖ ἄριστος εἶναι ὁ Πάτροκλος. Ὅρα δὲ ὅτι πέφανται μὲν μετὰ τοῦ ν τὸ πεφανέρωται ἀπὸ τοῦ φαίνω, πέφαται δὲ δίχα τοῦ νῦ τὸ πεφόνευται ἀπὸ τοῦ φάω  φῶ, ἐξ οὗ τὸ φνῶ καὶ πέφνω, ἢ καὶ ἀπὸ τοῦ φάζω, ἀφ’ οὗ καὶ τὸ σφάζειν  προσλήψει τοῦ σ1 . Ἰστέον δὲ ὅτι φῶ οὐ μόνον τὸ λέγω καὶ τὸ φαίνω καὶ τὸ            φονεύω, ἀλλὰ καί τι εἶδος πυρώσεως. καὶ ἐκ τοῦ τοιούτου παράγωγον εἶναι  δοκεῖ τὸ φῴζω, ἐξ οὗ παρὰ τῷ Κωμικῷ φῷδες τὰ ἀποκαύματα, καὶ παρὰ τῷ  Ἀθηναίῳ δὲ τὸ ἤσθιον πεφωσμένας ἰσχάδας.
urn:cts:greekLit:tlg4083.tlg001.hc:17.411|Ὅτι στυγεῖν οὐ  μόνον ἐπὶ τοῦ μισεῖν καὶ ἐπὶ τοῦ φρίσσειν, ὡς τὸ κατὰ δ’ ἔστυγεν αὐτήν, ὅθεν  καὶ ὁ στυγητός καὶ ὁ στυγερός, ὡς τὸ στυγέει δὲ καὶ ἄλλος, ἀλλὰ καὶ ἐπὶ  τοῦ λυπεῖσθαι, ἀφ’ οὗ πλεονασμῷ τοῦ νῦ καὶ παραγωγῇ καὶ τὸ στυγνάζειν καὶ ὁ  στυγνός. Ἀντίλοχος οὖν μαθὼν θανεῖν τὸν Πάτροκλον κατέστυγε μῦθον   ἀκούσας, ὅ ἐστιν ἐστύγνασεν.
urn:cts:greekLit:tlg4083.tlg001.hc:17.412|Εἶτα ἐπάγει ὁ ποιητὴς ἀκολούθως,  ὅσα τις ἀγαθὸς ἑταῖρος πάθοι ἄν, εἰ μάθοι ἑταίρου φίλου θάνατον, καί φησι δὴν  δέ μιν ἀμφασίη ἐπέων λάβε, τὼ δέ οἱ ὄσσε δακρυόφιν πλῆσθεν, θαλερὴ δέ οἱ  ἔσχετο φωνή. Καὶ ὅρα ὅπως κατὰ τοὺς παλαιοὺς πανταχόθεν ὑπέδειξε τὸ  πολὺ τοῦ πένθους, ἐκ τῆς στυγνότητος, ἐκ τῶν δακρύων, ἐκ τῆς σιωπῆς,   μάλιστα δ’ ἐκ τοῦ μὴ πυθέσθαι τὰ περὶ τοῦ θανάτου. καὶ ἔστι τῷ Ἀντιλόχῳ,  φασίν, οἰκτροτέρα λόγου παντὸς ἡ σιγή. οὐδὲ γὰρ ἔσχε τὸν τρόπον τοῦ θανάτου  ἐρωτῆσαι οἷα συγκεχυμένος τῷ πένθει καὶ τὴν φωνὴν ἐπισχεθείς. ὅτι δὲ ἡ  ἀμφασία, ὡς καὶ ἀλλαχοῦ ἐδηλώθη, στομφασμοῦ χάριν προσέλαβε τὸ ἀμετάβολον, δῆλον. ἄλλως γὰρ εἶχεν ἐκταθῆναι εἰς ἀπαρτισμὸν δακτύλου ἡ στέρησις,  ὡς καὶ ἐν τῷ ἀθάνατος καὶ ἀκάματος γέγονε. Τὸ δὲ ἐπέων περιττῶς κεῖται.  ἤρκει γὰρ σιωπὴν καὶ αὐτοῦ δίχα ἡ ἀμφασία δηλῶσαι.
urn:cts:greekLit:tlg4083.tlg001.hc:17.413|Ὅτι  Ἀντίλοχος θέων εἰς Ἀχιλλέα τὰ οἰκεῖα τεύχεα ἔδωκεν ἀμύμονι Λαοδόκῳ  ἑταίρῳ, οὐ μόνον ἵνα ἐλαφρῶς ἔχῃ θέειν, ὡς καὶ Ὀδυσσεὺς ἐν τῇ βῆτα ῥαψῳδίᾳ  τὴν χλαῖναν ἀποβαλών, ἀλλὰ καὶ ἵνα ἰνδαλλόμενος δοκῇ παραμένειν τῷ  πολέμῳ, καθά φασιν οἱ παλαιοί. ἐνταῦθα δὲ Ὅμηρος καὶ περιφράζων ἡνίοχόν  φησιν ὅς οἱ σχεδὸν ἔστρεφε μώνυχας ἵππους.
urn:cts:greekLit:tlg4083.tlg001.hc:17.414|Ὅτι ἐπὶ τοῦ κατὰ  σπουδὴν ἀγγελοῦντος σκυθρωπὰ ῥηθήσεται τὸ τὸν μὲν δακρυχέοντα πόδες  φέρον, κακὸν ἔπος ἀγγελέοντα. ἐκ δὲ τοῦ κακὸν ἔπος ἀγγελέοντα σύγκειται  παρὰ τοῖς ὕστερον ὁ κακάγγελος. εἰς δὲ τὸ πόδες φέρον φασὶ καὶ νῦν οἱ  παλαιοί, ὡς ἔθος Ὁμήρῳ οὕτω φράζειν ἐπὶ τῶν κατὰ σπουδὴν θεόντων,  ὡς μὴ κινούντων τοὺς πόδας, ἀλλὰ φερομένων ὑπ’ αὐτῶν ὡς οἷα ὑπό τινων  πτερῶν. ἕτεροι δὲ ἀστείως τοῦτο ἐπὶ τοῦ Ἀντιλόχου ἐνόησαν ἀντὶ τοῦ ἀράμενον  αὐτὸν τὸ πένθος ᾤχετο. εἰκότως δέ, φασίν, οὐκ ἐφ’ ἅρματος ἄπεισιν  Ἀντίλοχος, περὶ οὗ ταῦτα λέγεται. ταπεινὰ γὰρ ἀγγελεῖ. εἰ δὲ νομίζουσι τῷ  γέροντι πατρὶ Νέστορι καταλιπεῖν αὐτό, εἴ που φεύγειν δεήσειε, καὶ ἄλλως δὲ, εἰ  τὰ τεύχεα πρὸς τὸ δοκεῖν παρεῖναι τῇ μάχῃ ἀφῆκε, πολλῷ πλέον τὸ ἅρμα.
urn:cts:greekLit:tlg4083.tlg001.hc:17.415|Ὅτι ἀνεῖναι κἀνταῦθα τὸ ἀναπεῖσαι. φησὶ γὰρ ὅτι Ἀντιλόχου  ἀπελθόντος αὐτὸς μὲν ὁ Μενέλαος ἀμύνειν τειρομένοις τοῖς Πυλίοις οὐκ ἔσχεν,  ἔσπευδε γὰρ ἐπὶ Πατρόκλῳ βῆναι, τὸν δὲ Νεστορίδην Θρασυμήδην αὐτοῖς  ἀνῆκεν. οὐ γὰρ ἦν στρατηγικὸν ἀνάρχους ἀφεῖναι τοὺς Πυλίους τῇ πρὸς  Ἀχιλλέα τοῦ Ἀντιλόχου ἀποστολῇ.
urn:cts:greekLit:tlg4083.tlg001.hc:17.416|Ἐνταῦθα δὲ καὶ ὡς λίαν  χρήσιμον εἰς μάχην τὸν Ἀντίλοχον ἱστορῶν φησιν ἀπῆλθεν, μεγάλη δὲ ποθὴ  Πυλίοισιν ἐτύχθη, ἐκδραμὼν δηλαδὴ εἰς τὸν Ἀχιλλέα. αἰτία δὲ τοῦ τοιούτου           πόθου, ὅτι ἐτείροντο μαχόμενοι, ὡς ἐρρέθη.
urn:cts:greekLit:tlg4083.tlg001.hc:17.417|Ὅτι προαναφωνῶν καὶ  νῦν ὁ ποιητὴς ἐκτίθεται ὡς οὐκ ἂν ὁ Ἀχιλλεὺς νῦν ἔλθοι μάλα περ  κεχολωμένος Ἕκτορι δίῳ. οὐ γάρ πως ἄν, φησί, γυμνὸς ἐὼν Τρώεσσι  μάχοιτο. Μενέλαος δὲ τοῦτο λέγει πρὸς Αἴαντα, τὸν ἐν τῇ ῥαψῳδίᾳ ταύτῃ τῶν  ἄλλων καὶ ἀνδρίᾳ καὶ συνέσει ὑπερφερῆ.
urn:cts:greekLit:tlg4083.tlg001.hc:17.418|Οὗ καὶ εἰπόντος πρὸ ὀλίγων  τὸ αὐτοί περ φραζώμεθα μῆτιν ἀρίστην καὶ ἑξῆς, φυλάξας νῦν αὐτὸ  ἀπαραποίητον ὁ Μενέλαος, παραφράζει μόνον τὸν ἐκεῖ τρίτον στίχον, ἤγουν τὸ  ὅπως χάρμα φίλοις ἑτάροισι γενώμεθα νοστήσαντες, καί φησιν: ὅπως ἐξ  ἐνοπῆς θάνατον καὶ κῆρα φύγωμεν. Καὶ ὅρα διὰ τὶ ὁ ποιητὴς πλάττει τοὺς  Τρῶας ἄχρι τοῦ ναυστάθμου νικῶντας. ἐπεὶ δηλονότι οὐκ ἦν τῆς πεδιάδος  γενέσθαι τὸν Ἀχιλλέα γυμνὸν ὅπλων ὄντα, ἐξ οὗ ἐλπὶς ὕπεισι τῆς ἐν τοῖς ἑξῆς  ὁπλοποιί̈ας, δι’ ἧς ἡφαιστότευκτον ἕξει πανοπλίαν ὁ Ἀχιλλεύς. πρὸς μέντοι ταῖς  ναυσὶ πρὸ τῆς τοιαύτης ὁπλοποιί̈ας ἐπιφανεὶς μόνον καὶ οὐ πέμψας ἴνδαλμα  ἑαυτοῦ ὡς ἐπὶ Πατρόκλου γέγονεν, ἀλλ’ ἑαυτὸν ἐκφήνας, τρέψεται τοὺς Τρῶας  εἰς φυγήν.
urn:cts:greekLit:tlg4083.tlg001.hc:17.419|Ὅτι ἔπαινος ἀγαθῆς συμβουλῆς τὸ πάντα κατ’ αἶσαν  ἔειπες ἀγακλεές, ὅπερ Αἴας φησὶ πρὸς Μενέλαον.
urn:cts:greekLit:tlg4083.tlg001.hc:17.420|Ὅτι Μενέλαος  καὶ Μηριόνης ὑποδύνετε, μάλ’ ὦκα νεκρὸν ἀείραντες, ἔφερον ἐκ πόνου, ὃ  κατωτέρω ἄλλως φράζων φησὶ νέκυν φέρον ἐκ πολέμοιο, εἰς ταὐτὸν ἄγων  πόνον καὶ πόλεμον.
urn:cts:greekLit:tlg4083.tlg001.hc:17.421|Αἴαντος δὲ καὶ τοῦτο συμβουλή, ὃς ἑαυτῷ καὶ  τῷ Λοκρῷ ἐγκλίνων τὸ πᾶν τῆς μάχης φησίν, ὡς ὄπισθεν ἡμεῖς μαχησόμεθα  Τρωσί τε καὶ Ἕκτορι δίῳ, ἶσον θυμὸν ἔχοντες ὁμώνυμοι, οἳ τὸ πάρος περ μίμνομεν ὀξὺν Ἄρηα παρ’ ἀλλήλοισι μένοντες. ὃ διασαφητικόν ἐστι τοῦ ἶσον  θυμὸν ἔχειν, ὅπερ ἐστὶ περίφρασις τοῦ ἰσοψυχεῖν.
urn:cts:greekLit:tlg4083.tlg001.hc:17.422|Καὶ ὅρα καὶ νῦν τὸ  παρ’ ἀλλήλοισιν ἀντὶ τοῦ ἐγγὺς ἀλλήλων, ὅθεν καὶ τὸ παραλληλίζειν, ὡς καὶ  ἀλλαχοῦ ἐρρέθη. ἐκ δὲ τούτων, ὡς καὶ ἐξ ἄλλων, δῆλον ὡς οἱ μικροί τε κατὰ τὴν  τραγῳδίαν μεγάλων χωρὶς σφαλεροὶ πολεμεῖν εἰσι καὶ μέγας δὲ ὀρθοῖτο ἂν ὑπὸ  σμικροτέρων, ὅπερ ἐπὶ τῶν Αἰάντων γίνεται, ὁμοῦ ἱσταμένων καὶ  συνεφαπτομένων μάχης.
urn:cts:greekLit:tlg4083.tlg001.hc:17.423|Ὅρα δὲ καὶ τὸ περὶ αὐτῶν φιλοσόφως  λεχθέν, ὡς ἰσότητα κατὰ ψυχὴν ἔχοντες ὁμοιότητα εἶχον κατὰ τοὔνομα, καὶ           ὅτι αὐτὸς ὁ Αἴας παρασημειοῦται οἷόν τι εἰς φιλίαν ἦν τὸ ἐν αὐτοῖς ὁμώνυμον,  οἱονεὶ λέγων ὡς οὐ μόνον διὰ ἰσοψυχίαν ἀλλὰ καὶ διὰ ὁμωνυμίαν κοινωνοῦμεν  καὶ τοῖς ἔργοις ἀγαπαζόμενοι. ἔχει γάρ τι ἐφολκὸν εἰς τὸ φιλεῖν καὶ ἡ ὁμωνυμία,  καὶ μάλιστα εἰ καὶ κατὰ ψυχὴν ἰσότης εἴη. διὸ καὶ ὁ μέγας Ἀλέξανδρος ἤθελέ  τινα φαῦλον μὲν ὄντα, ὁμωνυμοῦντα δ’ αὐτῷ, μὴ κοινωνεῖν ὀνόματος τοῦ αὐτοῦ,  εἰ μὴ καὶ ὁμοιότροπος γένηται. Σημείωσαι δὲ τὸ ἶσον θυμὸν ἔχοντες ὡς λίαν  χρήσιμον εἰς τὸ ἴσας ὑσμίνῃ κεφαλὰς ἔχον.
urn:cts:greekLit:tlg4083.tlg001.hc:17.424|Τὸ δὲ νεκρὸν ἀείραντες  ὑποκαταβὰς νέκυν ἄραντες λέγει.
urn:cts:greekLit:tlg4083.tlg001.hc:17.425|Τὸ δ’ αὐτὸ καὶ ἀπὸ χθονὸς  ἀγκάζεσθαι, ὅ ἐστιν ἀγκαλίζεσθαι. τετραχῶς οὖν ἐν τοῖς τόποις τούτοις φράζει  νεκρὸν ἀείραντες, νεκρὸν ἀπὸ χθονὸς ἀγκάζοντο, νέκυν ἄραντες, καὶ  νέκυν φέρον.
urn:cts:greekLit:tlg4083.tlg001.hc:17.426|Ὀξὺν δὲ Ἄρεα ἢ τὸν τομὸν σίδηρον λέγει, ἢ μάλιστα  τὸν σύντονον πόλεμον.
urn:cts:greekLit:tlg4083.tlg001.hc:17.427|Ἰστέον δὲ ὅτι τὸ ἀπὸ χθονὸς ἀγκάζεσθαι ἀρχὴ  τοῦ ἀείρειν ἐστίν. ὁ γὰρ οὕτως ἀγκαζόμενος εἶτα ἀείρει. διὸ οὐκ ἠρκέσθη ὁ ποιητὴς εἰπὼν ἀπὸ χθονὸς ἀγκάζοντο, ἀλλ’ ἐπήγαγεν ὕψι μάλα μεγάλως. καὶ  ἔστιν αἴρειν καὶ ἀείρειν τὸ ἀπὸ χθονὸς ἀγκάζεσθαι ὕψι μάλα μεγάλως. μνηστέον  δὲ ὅτι καὶ ἐκ τοῦ ῥηθέντος ἀγκάζω ἀγκάσω ῥήματος τὸ ἀγκάς ἐπίρρημα γίνεται.
urn:cts:greekLit:tlg4083.tlg001.hc:17.428|Ὅτι καθὰ πρὸ τούτων Τρῶες μέγα ἐβόησαν, ἐφ’ οἷς Ἰδομενεὺς  οὐκ ἐπιτυχῶς ἔβαλεν Ἕκτορα, οὕτω καὶ ὧδε ἴαχε λαὸς ὄπισθε Τρωϊκός,  ἀρθέντος τοῦ νεκροῦ. ἄλλως μέντοι ἐνταῦθα βοῶσι, καὶ ἄλλως ἐκεῖ. νῦν μὲν γὰρ  ἐπὶ ἐκφοβήσει καὶ κατ’ ἔκπληξιν δὲ ἴσως ἰάχουσιν ὁ λαός, ἐκεῖ δὲ ἐπὶ  μυκτηρισμῷ.
urn:cts:greekLit:tlg4083.tlg001.hc:17.429|Ὅτι τέως μὲν ὁμιλαδὸν Τρῶες αἰὲν ἕποντο νύσσοντες  ξίφεσί τε καὶ ἔγχεσι τοὺς περὶ τὸν νεκρόν, ὅτε ἤρθη, ἀλλ’ ὅτε δὴ Αἴαντε  μεταστρεφθέντε κατ’ αὐτοὺς σταίησαν, τῶν δὲ τρέπετο χρώς, οὐδέ τις ἔτλη  πρόσσω ἀί̈ξας περὶ νεκροῦ δηρίσασθαι.
urn:cts:greekLit:tlg4083.tlg001.hc:17.430|Διὸ κύνεσι φθάσας τοὺς  Τρῶας παραβάλλει, οἳ ἐπὶ κάπρῳ βλημένῳ ἀί̈ξωσι πρὸ κούρων θηρητήρων.  ἕως μὲν γάρ τε θέουσι διαρραῖσαι μεμαῶτες: ἀλλ’ ὅτε δὴ ἐν τοῖσιν ἑλίξεται ἀλκὶ  πεποιθώς, ἄψ τ’ ἀνεχώρησαν διά τ’ ἔτρεσαν ἄλλυδις ἄλλος. καὶ δῆλον ἐκ            τούτων, ὡς ὀπίστατοι τῶν Ἀχαιῶν οἱ Αἴαντες μάχονται. διὸ καὶ αὐτοὶ τὴν ἅπασαν μάχην ὑποδέχονται. Ὅρα δὲ ὅτι κάπρῳ ἑνὶ δι’ ὁμοψυχίαν τοὺς δύο Αἴαντας  εἴκασεν, ἵνα ὥσπερ ἶσον θυμὸν εἶχον καὶ ὁμωνυμίαν, ὅπερ ὁ μέγας Αἴας  παρεσημήνατο, οὕτω καὶ τῇ παραβολῇ ὡς εἷς ἄμφω παραληφθῶσιν. Ἰστέον δὲ  καὶ ὡς ἡ ῥηθεῖσα παραβολὴ διόλου τοῖς προκειμένοις ἥρμοσται δίχα τοῦ  βεβλῆσθαι τὸν κάπρον. οὑ γὰρ βέβληνται οἱ Αἴαντες ὡς ὁ παραβολικὸς οὗτος  κάπρος, ἀλλὰ μόνον ἀγωνιῶσιν ἐναπειλημμένοι μεγάλῳ κακῷ. Σημείωσαι δὲ  καὶ ὅτι τὸ χωρίον τοῦτο καθὰ καὶ ἄλλα τινὰ παραβολαῖς ὁ ποιητὴς κατεπύκνωσε.
urn:cts:greekLit:tlg4083.tlg001.hc:17.431|Καὶ νῦν μὲν τῇ ἀπὸ τοῦ κάπρου ἐχρήσατο παραβολῇ, παρακατιὼν  δὲ τὸν ὀρυγμαδὸν τῶν ἵππων καὶ ἀνδρῶν καὶ τὴν ἀγριότητα τῆς μάχης πυρὶ  εἰκάσει πόλιν φλέγοντι.
urn:cts:greekLit:tlg4083.tlg001.hc:17.432|Εὐθὺς δὲ τὸ φερέπονον τοῦ Μενελάου καὶ  τοῦ Μηριόνου, οἳ τὸν νεκρὸν ἔφερον, ἡμιόνων παραβαλεῖ ἑλκυσμῷ, οἳ ἐξ ὄρους  μέγα ξύλον ἕλκουσι κάμνοντες.
urn:cts:greekLit:tlg4083.tlg001.hc:17.433|Ἐφεξῆς αὐτίκα τοὺς Αἴαντας εἰς  πρῶνα εἰκάσει μακρόν, ᾧ προσπελάζοντα ῥεύματα ποταμῶν ἀνείργεται.
urn:cts:greekLit:tlg4083.tlg001.hc:17.434|Ὕστερον δὲ τοὺς Τρῶας νέφει ψαρῶν ἢ κολοιῶν ἐρεῖ ἐοικέναι. καὶ  οὕτω παραβολαῖς τὰ ἐνταῦθα μεστώσας πολλὴν ἐνάργειαν πεποίηκεν, οἰκείως  πάντα παραβαλών, τοὺς μὲν Αἴαντας εἰκάσας κάπρῳ μὲν διὰ τὸ ὁρμητικὸν καὶ  θρασύ, ναὶ μὴν καὶ γενναῖον, πρωνὶ δὲ ὄρους διὰ τὸ στερρὸν ἐν σταδαίᾳ μάχῃ καὶ  μόνιμον καὶ δυσμετακίνητον καὶ διότι τοὺς Τρῶας θυμῷ, τραγικῶς εἰπεῖν, ῥέοντας ὀπίσω πλάζουσι, τοὺς δὲ φορεῖς τοῦ νεκροῦ ἡμιόνοις ἐξομοιώσας διὰ τὸ  ταλαεργόν, ἔνθα καὶ τὸν φερόμενον μεγάλῳ παρείκασε ξύλῳ διὰ τὸ μέγα καὶ  ἄψυχον, τοὺς δὲ Τρῶας κυσὶ μὲν διὰ θρασύτητα, ὕδατι δὲ διὰ τὸ ὑγρὸν καὶ  εὐκίνητον, ψαρῶν δὲ νέφει καὶ κολοιῶν τοὺς Ἀχαιοὺς διὰ τὸ δειλὸν καὶ οὕτω            ταχὺ καὶ οἷον πτηνὸν ἄρτι πρὸς τὸ φεύγειν, ὁμοῦ δὲ τοὺς Τρῶας καὶ τοὺς Ἕλληνας ὡς πάνυ ἐναγωνίους τοῖς ἐν ἐμπρησμῷ θορυβουμένοις παραβαλών. καὶ  ταῦτα μὲν τοιαῦτα.
urn:cts:greekLit:tlg4083.tlg001.hc:17.435|Ἐν δὲ τῇ τοῦ κάπρου παραβολῇ ὅρα καὶ τὸ ἀλκὶ  πεποιθώς, ὡς μὴ μόνον ἐπὶ λέοντος ἁρμόττον λέγεσθαι.
urn:cts:greekLit:tlg4083.tlg001.hc:17.436|Τὸ δὲ ἕως  μὲν γάρ ἀντὶ τοῦ τέως εἴρηται, ὥς που καὶ ἐν τοῖς πρὸ τούτων. τὸ δ’ αὐτὸ  κατωτέρω καὶ εἵως φησὶ πλεονασμῷ τοῦ ι , εἰπὼν ἐν τῇ ἀποδόσει ὣς Τρῶες  εἵως μὲν ὁμιλαδὸν ἕποντο. ποιεῖ δὲ οὕτω καὶ ἐν τῇ Ὀδυσσείᾳ.
urn:cts:greekLit:tlg4083.tlg001.hc:17.437|Τὸ δὲ  βλημένῳ δύναται μὲν καὶ κυριολεκτεῖσθαι, εἰκὸς δὲ καὶ γενικῶς ῥηθῆναι ἀντὶ  τοῦ ἁπλῶς πεπληγμένῳ, τυχὸν μὲν ἐγγύθεν τυχὸν δὲ πόρρωθεν.
urn:cts:greekLit:tlg4083.tlg001.hc:17.438|Τὸ δὲ  διά τ’ ἔτρεσαν ἐπίτασιν ἔχει φόβου πλείονος ἤπερ τὸ ἂψ ἀνεχώρησαν, ἵνα  εἴπῃ ὡς οὐ μόνον ἁπλῶς ἀνεχώρησαν, ἀλλὰ καὶ ἔτρεσαν, ἤγουν τρέμοντες  ἔφυγον.
urn:cts:greekLit:tlg4083.tlg001.hc:17.439|Τὸ δὲ τρέπετο χρώς ἐκ τῶν ἔξω εἰς τὸ ἔσω τῆς ψυχῆς πάθος  τρέπει τὸν ἀκροατήν. οὗ γὰρ ὁ χρὼς δεδιότος τρέπεται, πολλῷ χείρω τὰ  ἔνδον. Διὸ καὶ ἐπάγει ὅτι οὔ τις ἔτλη πρόσσω ἀί̈ξας περὶ νεκροῦ μάχεσθαι, οὐ  διὰ τὸ τραπῆναι τὸν χρῶτα δηλαδὴ τὸν ἐξ ἐπιπολῆς, ἀλλὰ διότι τὸ τοῦ θάρσους  θερμὸν ἔνδον ἐσβέσθη τῇ ἐκ φόβου ψυχρότητι. ἔχει δέ τι καὶ ἀντιθετικὸν τὸ  μεταστρεφθέντων τῶν Αἰάντων ἐτρέπετο τοῖς πολεμίοις ὁ χρώς.
urn:cts:greekLit:tlg4083.tlg001.hc:17.440|Ὅτι καθά που χόλον ἄγριον εἶπεν, οὕτω καὶ νῦν πόλεμον ἐν τῷ ἐπὶ δὲ  πτόλεμος τέτατό σφιν ἄγριος. ἀγριοποιὰ γὰρ ἄμφω ταῦτα καὶ θηριώδη. λέγοιτο δ’ ἄν ποτε καὶ πῦρ ἄγριον, ὅτε δεινὰ ποιεῖ.
urn:cts:greekLit:tlg4083.tlg001.hc:17.441|Διὸ εὐθὺς ὁ ποιητὴς  μετὰ τὸ πόλεμος ἄγριος παραβολὴν ἀπὸ πυρὸς ἐπιφέρει διασαφητικὴν τῆς κατὰ  πόλεμον ἀγριότητος, καὶ τὴν ἐν ἄλλοις καυστειρὰν μάχην ἐπεξεργαζόμενος  ἄρτι διὰ παραβολῆς φησι πόλεμος τέτατο ἄγριος ἠύ̈τε πῦρ, τό τε, ἤγουν ὃ  δή, ἐπεσσύμενον πόλιν ἀνδρῶν ὄρμενον ἐξαίφνης φλεγέθει, μινύθουσι δὲ οἶκοι  ἐν σέλαϊ μεγάλῳ, τὸ δ’ ἐπιβρέμει ἲς ἀνέμοιο, τουτέστι φυσᾷ σὺν βρόμῳ ἢ  πρὸς βρόμον ὑποκινεῖ πνέων. Ἔστι δὲ ἡ παραβολὴ πρὸς τὸν τῆς μάχης ἦχον.
urn:cts:greekLit:tlg4083.tlg001.hc:17.442|Ἐπάγει γὰρ οὕτως ἵππων τε καὶ ἀνδρῶν αἰχμητάων ἀζηχὴς  ὀρυμαγδὸς ἐπήϊεν, ὅ ἐστιν ἤρχετο. διὸ καὶ ἄνεμον ἐνέπλεξε τῇ παραβολῇ  βρέμοντα. Ὅρα δὲ ὅτι πάνυ συντόμως ἔφρασε πόλεως ἐμπρησμόν, ὡς ἐν           ἄλλοις ἅλωσιν πόλεως. θέλει γὰρ ἐπιτρέχειν τὰ τοιαῦτα καὶ μὴ ἀκαίροις  ἐκφράσεσιν ἐμπλατύνεσθαι, οἷα εἰδώς, ὡς ἡ ἐν τοῖς τοιούτοις στενολεσχία οὐ  μόνον σεμνοτέρα, ἀλλὰ καὶ ἄλλως ἐπιτυχεστέρα, καὶ ὡς οἷον εἰπεῖν  νοερωτέρα.
urn:cts:greekLit:tlg4083.tlg001.hc:17.443|Τὸ δὲ ὄρμενον ἐξαίφνης πρὸς διαστολὴν ἔφη ἑτεροίου  πυρὸς μὴ φίλου αὐτῷ, ὅπερ οὐκ ἐξαίφνης ὄρνυται ἀλλ’ ἐξ ἐπιβουλῆς, ὁποῖον καὶ  πρὸ τούτων τὸ πόλιν ἀμαθῦνον, καὶ ἐν τοῖς ἑξῆς δὲ τὸ ταῖς ναυσὶν ἐμβληθὲν  πρὸς Ἕκτορος, οὗ λόγος ἦν τὸ μνημοσύνη πυρὸς γενέσθω. Τὸ δὲ μινύθουσι δὲ οἶκοι λίαν πολὺν ἔχει νοῦν. ἐν ὀλιγίστῳ γὰρ τὸ πᾶν φράζει τοῦ κατὰ  πόλιν ἐμπρησμοῦ, διαφθείροντος τὰ παραπίπτοντα. πάθους δὲ καὶ νῦν δηλωτικὸν  τὸ μινύθειν.
urn:cts:greekLit:tlg4083.tlg001.hc:17.444|Σέλας δὲ νῦν αὐτό, φασίν, εἶπε τὸ πῦρ ἐκ τοῦ παρακο–   λουθοῦντος. ἄνεμον δὲ βρέμοντα παρέλαβεν, ἐπεὶ τὸ μέγα κακὸν αὐτὸς τῷ πυρὶ  συγκατεργάζεται, καὶ οὐκ ἐν πόλει μόνον, ἀλλὰ καὶ ἐν ὄρους ὕλῃ, τὴν φλόγα  εἰλυφάζων καὶ στρέφων πανταχοῦ.
urn:cts:greekLit:tlg4083.tlg001.hc:17.445|Τὸ δὲ ἀζηχές ὅθεν μὲν γίνεται,  προείρηται. ποιητικὴ δέ ἐστιν ἡ λέξις κειμένη καὶ ἐν Ὀδυσσείᾳ, καὶ τίθεται ἐπί  τε ἤχων ὡς καὶ ἐνταῦθα καὶ ἐν τῷ ἀζηχὲς μεμακυῖαι, καὶ ἐπὶ πράξεων δέ  τινων, ὡς δηλοῖ τὸ ἀζηχὲς φαγεῖν καὶ πιεῖν.
urn:cts:greekLit:tlg4083.tlg001.hc:17.446|Ὅτι τούς, ὡς ἐρρέθη,  ταλαιπώρως καὶ ἐπιπόνως ἐπὶ Πατρόκλῳ νεκροφοροῦντας ἡμιόνοις εἰκάζει, οἱ  κρατερὸν μένος ἀμφιβαλόντες ἕλκουσιν οὐκ ἐκ πεδιάδος, ἀλλ’ ἐξ ὄρεος κατὰ παιπαλόεσσαν ἀταρπόν, οὐ βραχύ τι ξύλον, ἀλλὰ ἢ δοκόν, φησίν, ἠὲ δόρυ μέγα  νήϊον, οὗ ὁ ἑλκυσμὸς ἀλλαχοῦ κολοσυρτὸν ἐποίει ἐν δέ τε θυμὸς τείρεθ’ ὁμοῦ  καμάτῳ τε καὶ ἱδρῷ σπευδόντεσσι. καὶ αὐτοὶ μὲν οὕτω.
urn:cts:greekLit:tlg4083.tlg001.hc:17.447|Οἱ δὲ  Αἴαντες ὄπισθεν ἰσχανέτην, ἤγουν εἶχον καὶ ἐκώλυον, τοὺς ἐπερχομένους Τρῶας  τῷ νεκρῷ, ὥς τε πρών, ὁ καὶ προρρηθείς, ἰσχάνει ὕδωρ ὑλήεις πεδίοιο  διαπρύσιον τετυχηκώς, ὁποῖοι πολλοὶ πρῶνες ἔτυχον ἐν μέσῳ πεδιάδων εἶναι,  καθὰ καὶ ὁ παραβολικὸς οὗτος, οὐ σκόπελός τις ὢν ἢ σκοπελώδης, ἀλλ’ εἰς  μῆκος ἐκτεταμένος πολὺ, ὅς τε καὶ ἰφθίμων ποταμῶν ἀλεγεινὰ ῥέεθρα ἴσχει,  ἄφαρ δέ τε πᾶσι ῥόον πεδίονδε τίθησι πλάζων οὐδέ τι μιν σθένεϊ ῥηγνῦσι           ῥέοντες. καὶ ἔστιν ἡ παραβολὴ αὕτη πρὸς τὴν ἀνακοπὴν τῶν ἐπιρρεόντων  Τρώων.
urn:cts:greekLit:tlg4083.tlg001.hc:17.448|Διὸ ἀποδιδοὺς ἐπάγει ὣς αἰεὶ Αἴαντε μάχην ἀνέεργον  ὀπίσω Τρώων. Ἰστέον δὲ ὅτι ἐπὶ τοιαύτῃ πράξει οὐκ ἔστι σεμνοτέραν εὑρέσθαι  παραβολήν.
urn:cts:greekLit:tlg4083.tlg001.hc:17.449|Τῶν δὲ κατὰ μέρος ἐν τούτοις τὸ μὲν ἀμφιβαλόντες  μένος ἀντὶ τοῦ συμβαλόντες καὶ εἰς ἓν συναγαγόντες, ὃ δὴ καὶ ἐπὶ βοῶν ἐστι καὶ  λοιπῶν ζῴων συνεζευγμένων.
urn:cts:greekLit:tlg4083.tlg001.hc:17.450|Ἀταρπὸς δὲ πανταχοῦ τῆς ποιήσεως ἡ  καὶ ἀτραπὸς καὶ ἀταρπητὸς καὶ ἀτραπιτός, στενὴ ὁδός, μὴ ἔχουσά τινας  ἐκτροπὰς ὧδε καὶ ἐκεῖ.
urn:cts:greekLit:tlg4083.tlg001.hc:17.451|Δοκὸν δὲ καὶ δόρυ μέγα νήϊον παρέλαβεν  ἐνταῦθα, ὡς τοιούτων ἐπὶ πολὺ ξύλων διὰ φροντίδος ὄντων τοῖς κατὰ βίον,  δοκοῦ μὲν εἰς οἴκου σύστασιν, νηί̈ου δὲ πρὸς πλοίου σύμπηξιν, ὃ δὴ καὶ αὐτὸ  οἶκός ἐστι μεταφορητός. γίνεται δὲ δοκὸς παρὰ τὸ δέκεσθαι Ἰωνικόν, ἡ  δεχομένη δηλαδὴ τὰ ἐπικείμενα, εἴτε κέραμοι ἐκεῖνά εἰσιν εἴτε λειμωνόθεν  ὄροφοι κατὰ τὸν ποιητήν, εἴτε καὶ γῆ ὡς ἐπὶ δωμάτων γίνεται. Παράγωγον δὲ  δοκοῦ καὶ τὰ παρὰ τοῖς παλαιοῖς δόκανα, ὧν χρῆσις καὶ παρὰ Πλουτάρχῳ.  ἦσαν δὲ αὐτὰ Διοσκούρων ἀφιδρύματα, ὡς ἐκεῖνος καὶ ἱστορεῖ καὶ ἐκφράζει.  Δόρυ δὲ νῦν τὸ ἁπλῶς ξύλον, κυριολεκτούμενον ἢ διὰ τὸ ἀποδαρῆναι ἤδη τοῦ  φλοιοῦ, ἢ διὰ τὸ χρῆναι παθεῖν τοῦτο. Τίθεται δέ ποτε ἡ λέξις καὶ ἐπὶ δένδρου,  ὡς καὶ ἐν τῷ οὐ γάρ πω τοῖον ἀνήλυθεν ἐκ δόρυ γαίης. ὑλήεις δὲ ὑπόκειται τῇ  παραβολῇ πρὼν πρὸς διαστολὴν τῶν ψιλῶν. εἰκὸς γὰρ ὑλήεντα, τουτέστι δασύν,  πρῶνα εἶναι, ᾧ πολλοὶ προσβάλλουσι ποταμοί.
urn:cts:greekLit:tlg4083.tlg001.hc:17.452|Ὅρα δὲ καὶ τὸ  διαπρύσιον ληφθὲν ἐνταῦθα οὐκ ἐπὶ φωνῆς, ἀλλ’ ἁπλῶς ἀντὶ τοῦ διόλου καὶ            οἷον διαπεράσιον, καὶ ἀπό τινος πέρατος εἴς τι ἔτειον πέρας, ὡς εἶναι ὅμοιον τῷ  διηνεκὲς ἢ διαμπερές. Τὸ δὲ τετυχηκώς πρὸς διαστολὴν οἰκοδομήματος  κεῖται, ἃ πολλαχοῦ μέν εἰσι διαπρύσιον πεδίου ἰσχάνοντα προσπλαζόμενον ὕδωρ  καὶ τοῦ ἐφεξῆς ῥοῦ ἀνακόπτοντα, οὐ τετυχήκασι δέ, ἀλλὰ κατὰ τέχνην  τετυγμένα εἰσί. Δῆλον δ’ ὅτι ἐκ τοῦ τυχῶ, δευτέρου μέλλοντος, ἀναδραμόντος  εἰς ἐνεστῶτα γέγονεν Ἀττικῶς ὁ τετύχηκα παρακείμενος, ὅθεν ὁ τετυχηκώς.  οὕτω πως καὶ ὁ γεγραφηκὼς κινεῖται καὶ ὁ συνδεδραμηκώς.
urn:cts:greekLit:tlg4083.tlg001.hc:17.453|Ἀλεγεινὰ δὲ ῥέεθρα τὰ ἀλέγεσθαι ἄξια καί, ὡς εἰπεῖν, ἀξιόλογα, καὶ οἷα παρὰ  οὕτω μεγάλου πρωνὸς ἀνακόπτεσθαι. καὶ ἔστιν ἐντεῦθεν ἐναχθῆναι εἰς τὸ καὶ τὰ  ἐν ἄλλοις αἰπὰ ῥέεθρα εἰπεῖν ἀλεγεινὰ εἴτ’ οὖν ἀλγεινὰ καὶ οὕτω καὶ χαλεπὰ μεταληπτικώτερον.
urn:cts:greekLit:tlg4083.tlg001.hc:17.454|Τὸ δὲ ἴσχει πρωτότυπον ῥῆμά ἐστι τοῦ ἰσχάνειν.
urn:cts:greekLit:tlg4083.tlg001.hc:17.455|Τὸ δὲ πλάζων ἀντὶ τοῦ ἀποπλανῶν, ἀνακόπτων, ἀνείργων, οὗπερ  αἰτία, ὅτι οὐ δύνανται τὸν τοσοῦτον πρῶνα οὔτε ὑπερβῆναι οὔτε σθένεϊ ῥῆξαι. διὸ  ἐξ ἀνάγκης ῥέουσιν ἀνόπιν. καὶ τοῦτό ἐστι τὸ πᾶσι ῥόον πεδίονδε τίθησιν, ἐξ οὗ  καὶ συμβαίνει πλεισταχοῦ πεδία λιμνάζεσθαι. ὅτι δὲ καὶ ἐρράγησαν πολλαχοῦ  πρῶνες ὑπὸ ἰφθίμων ποταμῶν ἀλγεινὰ ῥέεθρα ἐπιρρησσόντων, αἱ ἱστορίαι            δηλοῦσιν, ἐν αἷς καὶ ὁ Πηνειὸς οὕτω λέγεται διεκδῦναι κατὰ τὰ Θετταλικὰ  Τέμπη, λιμνάζων πρὸ τούτου σὺν ἄλλοις ποταμοῖς τὰ ἐκεῖ. Ὅρα δὲ τὸ πλάζων  συντελοῦν καὶ εἰς τὸ νῦν ἄμμε παλιμπλαγχθέντας ὀί̈ω ἂψ ἀπονοστήσειν, καὶ  εἰς τὸ πλάγχθη δ’ ἀπὸ χαλκόφι χαλκός, καὶ εἰς τὸ παλιμπετές, καὶ τὰ ὅμοια.  Τὸ δὲ οὐδὲ σθένεϊ ῥηγνῦσι ῥέοντες ἱστορικὴν ἐμφαίνει πολυπειρίαν, ὡς εἰδότος  τοῦ ποιητοῦ πολλὰ ὕδατα προσαράξαντα εἰς τοιούτους πρῶνας καὶ ἐκρήξαντα καὶ  διαδύντα. Καὶ ζητητέον αὐτὰ ἐν τοῖς τοῦ Περιηγητοῦ, ὅτε ἱστορεῖ τὰ οὕτω  συρρέοντα ὕδατα ἢ πλάζεσθαι ἀπὸ τοῦ τοιούτου πρωνός, ὅτε καὶ λιμνάζονται αἱ  πεδιάδες, ἢ ἀλλὰ ῥηγνῦντα τὸν πρῶνα ἐκρέειν. ἐξ οὗ ῥηγνύειν καὶ τὰ τῆς  ἱστορίας παρῆκται κατά τινας Ῥήγια. Ὅρα δὲ καὶ ὅτι σθένος ἔφη ποταμοῦ, ὥς  που καὶ Ὠκεανοῦ μέγα σθένος ἐρεῖ. Σύμφωνον δὲ τῇ τροπῇ τοῦ σθένεος καὶ τὸ  ῥηγνῦσιν, ἐξ οὗ καὶ οἱ ῥηξήνορες ἄνδρες, ἔτι δὲ καὶ τὸ ἴφθιμον. τὸ δὲ ῥηγνύειν καὶ  καταράσσειν ἐπὶ ὑδάτων λέγεται.
urn:cts:greekLit:tlg4083.tlg001.hc:17.456|Ὅτι τοὺς Ἕλληνας φεύγοντας  καὶ κλάζοντας ἐν τῷ λαθέσθαι ἀλκῆς ἢ χάρμης, ὅτε καὶ κατεστρώθη ὅπλοις ἡ  τάφρος, εἰς ψᾶρας, ὡς καὶ προδεδήλωται, εἰκάζει ἢ κολοιούς, εἰπὼν τῶν δ’ ὥς  τε ψαρῶν νέφος ἔρχεται ἠὲ κολοιῶν οὖλον κεκλήγοντες, ὅτε προί̈δωσιν ἰόντα  κίρκον, ὅ τε, ἤγουν ὅστις, σμικρῇσι φόνον φέρει ὀρνίθεσσιν, ὣς ἄρ’ ὑπ’ Αἰνείᾳ  τε καὶ Ἕκτορι κοῦροι Ἀχαιῶν οὖλον κεκλήγοντες ἴσαν, ὅ ἐστιν ἤρχοντο,  λήθοντο δὲ χάρμης. πολλὰ δὲ τεύχεα καλὰ πέσον περί τ’ ἀμφί τε τάφρον  φευγόντων Δαναῶν, πολέμου δ’ οὐ γίνετ’ ἐρωή. Καὶ ὅρα ὡς ταπεινοῖ τοὺς  Ἕλληνας τῇ σμικροπρεπείᾳ τῆς παραβολῆς, καὶ ὅτι τὴν αὐτὴν διεγράψατο            εἰκόνα καὶ ὅτε τοὺς βαρβάρους ἐδίωκε Πάτροκλος. κραυγαστικὸν δὲ ζῷον καὶ  οἱ κολοιοί. καὶ συναγελαστικὰ δέ εἰσιν. ὅθεν καὶ ᾠκείωνται τῇ ῥηθείσῃ  παραβολῇ. φασὶ δὲ ταῦτα τὰ ὄρνεα καὶ σκιᾷ ἰδίᾳ μάχεσθαι. ὁ δὲ κολοιὸς καὶ  φιλάλληλον, ὅθεν καὶ παροιμία ἐπὶ εὐτελοῦς φιλίας κολοιὸς πὰρ κολοιὸν  ἱζάνει. Μαρτυρεῖ δέ, φασί, καὶ ὁ τρόπος τῆς θήρας αὐτῶν. ἡλίσκοντο γὰρ οὕτω  πως. ἐτίθετο κρατὴρ ἔλαιον ἔχων, ἔνθα διαγνοίη ἂν εἶναι καλὸν ὁ θηρητήρ. καὶ  οἱ κολοιοὶ ἐπικαθίσαντες τῷ χείλει καὶ τῇ ἐνοπτρικῇ φαντασίᾳ κολοιοὺς ἀληθεῖς  ἐν τῷ κρατῆρι δόξαντες εἶναι φιλαλλήλως αὐτῷ ἐμπίπτουσιν ὡς τοῖς  ὁμοφύλοις συμμίξοντες καὶ τῷ γλίσχρῳ τοῦ ἐλαίου κακῶς παθόντες εἰς τὸ πτερὸν ἑάλωσαν, καὶ τῆς φιλαλληλίας οὐκ εἰς ἀγαθὸν ἀπώναντο. Καὶ τοῦτο μὲν  τοιοῦτον. Ἐν δὲ τοῖς τοῦ Δειπνοσοφιστοῦ φέρεται, ὅτι κολοιοὶ διαφέροντες  πανουργίᾳ, ὅμως ὅταν ἐλαίου κρατὴρ τεθῇ πλήρης, οἱ στάντες αὐτῶν ἐπὶ τὸ  χεῖλος καὶ καταβλέψαντες ἐπὶ τὸν τῷ ὕδατι ἐμφαινόμενον καταράττουσι, καὶ  ἐλαιοβρόχων γενομένων ἡ τῶν πτερῶν συγκόλλησις αἰτία γίνεται αὐτοῖς  ἁλώσεως. οὕτω φασὶ καὶ ὄρτυγες ἐν ὀχείας καιρῷ, κατόπτρου ἐξ ἐναντίας αὐτῶν  τεθέντος καὶ πρὸ τούτου κειμένου βρόχου, τρέχοντες πρὸς τὸν ἐμφαινόμενον  ὄρτυγα τῷ κατόπτρῳ, ἐμπίπτουσιν εἰς τὸν βρόχον. Ὅτι δὲ ἐκ τοῦ ψάρ ψαρός  γίνεται ψαρὸς ἵππος ὁ κατὰ τὸν ψᾶρα ποικίλος καί, ὡς εἰπεῖν, βαλιός, οὐκ ἔστιν  ἀμφιβαλεῖν.
urn:cts:greekLit:tlg4083.tlg001.hc:17.457|Νέφος δὲ οὐ παρέργως εἶπε τὸ πολὺ πλῆθος τῶν ψαρῶν  καὶ τῶν κολοιῶν, ἀλλ’ ὅτι καὶ τὸν ἀέρα ἔστιν οὗ ἐπισκιάζουσι νέφους δίκην τῇ  πολλῇ συνεχείᾳ καὶ πυκνότητι. Τὸ δὲ ἔρχεται δύναται εἰλῆφθαι γενικῶς ἀντὶ            τοῦ πέτεται.
urn:cts:greekLit:tlg4083.tlg001.hc:17.458|Οὖλον δὲ ἀντὶ τοῦ συνεστραμμένον καὶ ὀξὺ διὰ δειλίαν.  οὕτω γὰρ κλάζουσι τὰ δειλαινόμενα. τῶν μέντοι ἡδομένων χαλαρὰ ἡ φωνή.  Δύναται δὲ καὶ ἀντὶ ὀλεθρίου νοηθῆναι, ἵνα ᾖ οὖλον κεκλήγοντες ἀντὶ τοῦ  σημαντικὸν οὐκ ἀλλοτρίου, ἀλλ’ οἰκείου, ὀλέθρου ἰάχοντες. οὕτω γὰρ ὑπόκεινται κλάζειν καὶ αἱ εἰρημέναι ὄρνιθες καὶ οἱ Ἀχαιοί. Τὸ δὲ κεκλήγοντες ἀπὸ  τοῦ κεκλήγω ἐστὶν ἐνεστῶτος, ὡς καὶ ἀλλαχοῦ ἐρρέθη.
urn:cts:greekLit:tlg4083.tlg001.hc:17.459|Ἀττικῶς δὲ  ἔχει τὸ νέφος ψαρῶν ἢ κολοιῶν κεκλήγοντες, ὡς εἴπερ ἔφη ψᾶρες καὶ κολοιοὶ  κλάζοντες. οὐ γὰρ πρὸς τὸ ἑνικὸν οὐδέτερον νέφος, ἀλλὰ πρὸς τὸ νοητὸν καὶ νῦν  ἀπήντησε τῆς λέξεως ὅπερ ἐστὶν οἱ ψᾶρες καὶ οἱ κολοιοί.
urn:cts:greekLit:tlg4083.tlg001.hc:17.460|Ὅρα δὲ καὶ  ὡς κίρκον δηλοῖ σαφῶς εἶναι, ὃς οὐ μείζοσιν ὀρνέοις ἀλλὰ μικροῖς ἐπιτίθεται. Εἰ  δέ τις ὀνοματοποιί̈α τὸν κίρκον παράγει, ὥσπερ ἡ κρέξ, τὸ ὄρνεον, ἐκ τοῦ  κρέγειν παρῆκται, ἵνα ᾖ ἐκ τοῦ κρίζειν κρίκος καὶ πρὸς ἀποφυγὴν συνεμπτώσεως  κίρκος, πρὸς ὁμοιότητα τῆς κρεκὸς καὶ τῆς κερκίδος, οὐκ ἔστιν ἀσφαλῶς  ἀποφήνασθαι. Θηλυκῶς δὲ τὰς ὄρνιθας λέγει, ὡς δηλοῖ τὸ μικραῖς ὄρνισι,  κατὰ ἔθος Ἀττικόν τε καὶ Ἰωνικόν.
urn:cts:greekLit:tlg4083.tlg001.hc:17.461|Ἡ δὲ τῆς ὑπο προθέσεως μετὰ  δοτικῆς σύνταξις ἐν τῷ ὑπὸ Αἰνείᾳ καὶ Ἕκτορι πάνυ συνήθης Ὁμήρῳ.
urn:cts:greekLit:tlg4083.tlg001.hc:17.462|Τὸ δὲ ἴσαν δύναται μὲν καὶ ἀπὸ τοῦ εἶμι γίνεσθαι, ὡς καὶ ἐν ἄλλοις  ἐδηλώθη, τοῦ παραληγομένου τῇ ει διφθόγγῳ. μάλιστα δὲ δόξειεν ἂν εἶναι ἀπὸ            τοῦ ἑτέρου ἶμι τοῦ παραληγομένου μόνῳ διχρόνῳ. διφορεῖται γὰρ ἡ γραφὴ τοῦ  ἶμι ῥήματος κατὰ τοὺς παλαιούς.
urn:cts:greekLit:tlg4083.tlg001.hc:17.463|Σημείωσαι δὲ καὶ ὡς θαυμασίως  καὶ πεφεισμένως οὐκ εἶπεν, ὡς φεύγοντες ἔρριψαν ὅπλα, ἀλλὰ ἔπεσον φευγόντων  Δαναῶν ὡς οἷα ἐκ τύχης περὶ τὴν τάφρον, ἵνα μὴ ἄντικρυς εἶεν ῥιψάσπιδες. Καὶ  τὸ μὲν πρᾶγμα, φασί, μεμίμηται, αἰσχρὸν δὲ οὐδὲν εἴρηκεν, ἀλλὰ καὶ σεμνύνει  ἄλλως αὐτούς, εἰπὼν ὅτι πολέμου δ’ οὐκ ἐγίνετο ἐρωή. διὰ τοὺς ἀριστεῖς δὲ  τοῦτο ἔφη. ἔφευγον μὲν γὰρ ὁ πολὺς ὄχλος λαθόμενος χάρμης, οἱ μέντοι  ἄριστοι, ὡς εἰκός, οὐκ εἶχον πολέμου ἐρωήν. Ἰστέον δὲ καὶ ὅτι τὸ ἔπεσον  τεύχεα ἔστι νοῆσαι καὶ ὡς παρακολούθημα τῶν θνῃσκόντων, ἵνα τὸ τεύχεα  πολλὰ πεσεῖν εἴη ἀντὶ τοῦ ὁπλῖται ἔπεσον. καὶ ἔστι πρὸς τοῦτο οἰκεῖον καὶ τὸ  πολέμου δ’ οὐ γίνετ’ ἐρωή, ἵνα λέγῃ ὅτι πολλοὶ μὲν ἔπεσον, ὅμως δὲ ἡ μάχη  οὐκ ἔληξε.
urn:cts:greekLit:tlg4083.tlg001.hc:17.464|Τὸ δὲ περί τ’ ἀμφί τε τάφρον δηλοῖ καὶ αὐτὸ τὴν  συγγένειαν τῶν τοιούτων δύο προθέσεων ἢ μᾶλλον τὸ μὲν περὶ τάφρον  σημαίνοι ἂν τὸ κατ’ αὐτὴν τὴν τάφρον, τὸ δὲ ἀμφὶ τάφρον εἴη ἀντὶ τοῦ ἀμφὶς  πανταχοῦ τῆς τάφρου.
urn:cts:greekLit:tlg4083.tlg001.hc:17.465|Ἡ δὲ ῥηθεῖσα ἐρωὴ λείπεται προθέσεως, ἵνα  εἴη καὶ αὐτὴ κατὰ τὸ ἵπποι δ’ ὑπερώησαν, ὅ ἐστιν ἀνεχώρησαν.