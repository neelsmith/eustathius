#!ctsdata
urn:cts:greekLit:tlg4083.tlg001.hc:9.1|Ὅτι Λιταί ἡ ῥαψῳδία ἐπιγράφεται αὕτη ὑπὸ μιᾶς ταύτης τιτλουμένη  λέξεως διὰ τὴν πρὸς Ἀχιλλέα πρεσβείαν τῶν Ἑλλήνων, οἳ ἐκεῖνον συμμαχεῖν ἐλιτάζοντο. Ἡ δὲ ἡρωϊκὴ ἐπιγραφὴ ἔχει οὕτως: Ἐξεσίη δ’ Ἀχιλῆος  ἀπειθέος ἐστὶν ἰῶτα. Ἔστι δὲ ἐξεσία ἡ πρεσβεία, ἧς χρῆσις καὶ ἐν Ὀδυσσείᾳ.  Πάνυ δὲ ἐναγώνιος ἡ ῥαψῳδία καὶ πολλὴν ἔχουσα δύναμιν ῥητορείας δικανικῆς,  ἐν οἷς οἱ μὲν πρέσβεις λέγουσιν, ὁ δὲ Ἀχιλλεὺς ἀντιλέγει, καὶ εἴπερ που  ἀλλαχοῦ, ἐνταῦθα τὴν ἐν λόγῳ πολιτικῷ ῥητορικὴν Ὅμηρος ἐπιδείκνυται.
urn:cts:greekLit:tlg4083.tlg001.hc:9.2|Ὅτι σχῆμα ἐνταῦθα κατὰ τοὺς παλαιοὺς ἀντίθετον τὸ ὣς οἱ μὲν  Τρῶες φυλακὰς εἶχον, ἀτὰρ Ἀχαιοὺς θεσπεσίη εἶχε φύζα. Ἀντιθετικὸν γὰρ  τὸ εἰπεῖν οἳ μὲν εἶχον, τοὺς δὲ εἶχε, καὶ ἔστιν ὅμοιον τῷ οἱ μὲν εἶχον, οἱ  δὲ εἴχοντο. Ὅρα δὲ ὅτι διαφέρειν ἐνταῦθα φαίνεται φύζα καὶ φόβος. Φησὶ   γοῦν φύζα φόβου κρυόεντος ἑταίρη. Καὶ λέγουσιν οἱ παλαιοί, ὅτι ἀεὶ μὲν  φύζα ἡ μετὰ δέους φυγή, ὅθεν καὶ ἔλαφοι φυζακιναί, νῦν δὲ φύζαν τὴν ἔκπληξιν  ὁ ποιητὴς καλεῖ, φίλα φρονοῦσαν τῷ φόβῳ, προηγουμένην μέντοι ὡς τὰ  πολλά. ἐκπλαγεὶς γάρ τις εἶτα φεύγει τὸ φρικτόν. Κρυόεις δὲ φόβος ἐκ τοῦ  παρακολουθοῦντος, ὁ ψύχων τὸν φεύγοντα, ἤδη δέ ποτε καὶ ἀπονεκρῶν,             οὗπερ ἀνάπαλιν θαλπωρὴ ἡ ἐλπίς, ὡς θάλπουσα καὶ ζῳοῦσα.
urn:cts:greekLit:tlg4083.tlg001.hc:9.3|Ὅτι  βέλει τὸ πένθος ἔοικεν ὡς πλῆττον εἰς ψυχήν. Διό φησι πένθεϊ δ’ ἀτλήτῳ  βεβολήατο πάντες ἄριστοι. Γίνεται δὲ τὸ βεβολήατο ἀπὸ ἐνεστῶτος τοῦ  βολῶ βολήσω, τὸ βάλλω, καὶ ἔστι πρωτότυπον αὐτὸ καὶ τοῦ βλῶ βλήσω καὶ  τοῦ βεβλήατο, ἤγουν βέβληντο, καθὰ καὶ τὸ βεβολημένος τοῦ βεβλημένος.  καὶ τοιοῦτον μὲν τὸ ἁπλοῦν βολεῖν. Τὸ δὲ ἀντιβολεῖν ἑτεροῖον ἔγνωσται  εἶναι, ὡς καὶ τὸ ἐπὶ νηῶν βολεῖν εἴτε βολίζειν, ὃ βάθους θαλάσσης δηλοῖ  μέτρημα διὰ καθιεμένου βόλου τινός. Ὅρα δὲ ὅπως ἐσέμνυνεν Ὅμηρος τοὺς  ἀριστεῖς. τὸν μὲν γὰρ δῆμον, ὅ ἐστι τὸν κοινὸν ὄχλον, θεσπεσία εἶχεν, ὡς  ἐρρέθη, φύζα, ὁποίαν ἔχοιεν ἂν οἱ μετ’ ἐκπλήξεως φεύγοντες, τοὺς δὲ ἀρίστους  πένθει βεβλῆσθαί φησιν. Ἤδη δὲ καὶ τὸν λαὸν ἐσέμνυνέ πως διὰ τοῦ θεσπεσίη. οὐ γὰρ φυσικὴ αὐτοὺς φύζα ἔχει, ἀλλὰ ἐκ θεοῦ πεσοῦσα, ὅ ἐστιν ἐκ  θεομηνίας ἐπεισφρήσασα. Παρακατιὼν δὲ τὸν Ἀτρείδην ἄχεϊ βεβλῆσθαί  φησι. Λέγει γὰρ Ἀτρείδης δ’ ἄχεϊ βεβολημένος ἦτορ ἐφοίτα. Καὶ ὅρα   ὅπως καιρίαις ὁ ποιητὴς πλουτεῖ λέξεσι κἀν τούτοις, ἐπὶ μὲν Ἀχαιῶν φύζαν  θεσπεσίαν εἰπών, ἐπὶ δὲ τῶν ἀρίστων πένθος ἄτλητον, ἐπὶ δὲ τοῦ βασιλέως  ἄχος μέγα.
urn:cts:greekLit:tlg4083.tlg001.hc:9.4|Ὅτι τὸν Ἑλληνικὸν τάραχον ἑρμηνεύων διὰ παραβολῆς  φησιν ὡς δ’ ἄνεμοι δύο πόντον ὀρίνετον ἰχθυόεντα, Βορέης καὶ Ζέφυρος, τώ  τε Θρῄκηθεν ἄητον ἐλθόντ’ ἐξαπίνης, ἄμυδις δέ τε κῦμα κελαινὸν κορθύεται,  πολλὸν δὲ παρὲξ ἅλα φῦκος ἔχευαν, ὣς ἐδαί̈ζετο θυμὸς ἐνὶ στήθεσσιν Ἀχαιῶν.  Εἰκάζει δὲ ἀνέμοις δυσὶν ὁ ποιητὴς τὸν εἰς δύο τινὰ μερισμὸν τῶν Ἑλλήνων,  οἳ δαί̈ζονται, ὅ ἐστι μερίζονται βουλαῖς, εἴτε μένειν εἴτε φεύγειν χρεών, ὡς μετ'  ὀλίγα φανεῖται.
urn:cts:greekLit:tlg4083.tlg001.hc:9.5|Ὅρα δὲ ὡς οὐ μόνον θυμὸς ὀρίνεται, ἀλλ’ ἰδοὺ καὶ  πόντος ἀνέμοις ταρασσόμενος. Τὸ δὲ ἰχθυόεντα νῦν μὲν περιεκτική τίς  ἐστι φωνή. πόντος γὰρ ἰχθυόεις ὁ περιέχων ἰχθῦς. τοιοῦτον δέ τι καὶ τὸ ἰχθυόεντα κέλευθα. Ὅτε δέ τις εἴποι βίον ἰχθυόεντα καὶ ἰχθυόεντα γένεθλα,  οὐ περιοχὴν ἡ λέξις, ὡς ἐνταῦθα, δηλοῖ. Ἰστέον δὲ ὅτι κατὰ τὸ ἀνθεμόεντα   λειμῶνα καὶ ἰχθυόεντα πόντον κεῖται ἀλλαχοῦ τὸ οὐρανὸν ἀστερόεντα.
urn:cts:greekLit:tlg4083.tlg001.hc:9.6|Ὁ δὲ Βορέης, ὃς ἀκέφαλον, ὡς καὶ προεδηλώθη, ποιεῖ τὸν στίχον  ἐνταῦθα, παρὰ τὴν βορὰν ἐτυμολογεῖται. Καὶ γὰρ ἀδρύνει τοὺς στάχυας ὁ  Βορρᾶς καὶ οὕτω γίνεται βορᾶς ἡμῖν αἴτιος, καθὰ καὶ ὁ ἐαρινὸς Ζέφυρος.  Εἰ δὲ ὁ μὲν Βορρᾶς διὰ δύο ἐκφέρεται ῥῶ, ὁ δὲ Βορέας τῆς θατέρου ῥῶ ἐξέπεσε  ῥοιζήσεως, τοῦ ε πλεονάσαντος, ἔχεις ὁμοιότητα τοιαύτην καὶ ἐν τῷ στερρός  στερεός. Ὁ δὲ Ζέφυρος ἢ καὶ αὐτὸς κατὰ ὁμοίαν ἔννοιαν ἐτυμολογεῖται ὡς τὰ  πρὸς τὸ ζῆν φέρων. Καρποφορεῖν γὰρ ποιεῖ καὶ αὐτὸς τὰς ἀρούρας ἔαρος  πνέων καὶ οὕτω φέρει τὸ ζῆν, ποιῶν τὴν γῆν φυσίζοον καὶ ζείδωρον ἀληθῶς,  ἢ ὡς ἀπὸ τοῦ ζόφου οὖρος, ἤτοι ἐκ τῶν πρὸς δύσιν ἄνεμος. Θρῄκηθεν  δὲ πνέειν λέγει τὸν Ζέφυρον καὶ τὸν Βορρᾶν Ὅμηρος ἢ διὰ τὸ τὴν Θρᾴκην  κοινὸν οἰκητήριον ἀνέμων μυθολογεῖσθαι ἢ διότι δι’ αὐτῆς τῇ καθ’ ἡμᾶς  ἐμπίπτουσι θαλάσσῃ, οὐ μὴν ἐξ αὐτῆς ἐκείνης. Φησὶ γοῦν καὶ ὁ Γεωγράφος  τὸν Ζέφυρον οὐκ ἐκ Θρᾴκης πνέειν, ἀλλὰ κατὰ τὴν Θρᾳκίαν θάλασσαν συμπίπτειν τῷ Βορρᾷ περὶ τὸν Μέλανα κόλπον. Περὶ δὲ Θρᾴκης, ἣν καὶ δρεπανοειδές  φασί τινες ἔχειν σχῆμα θέσεως, εἴρηται καὶ ἐν τοῖς τοῦ Περιηγητοῦ. Ἐμνήσθη  δὲ Βορέου νῦν καὶ Ζεφύρου ὁ ποιητὴς ἐκ τοῦ παρατυχόντος, καθὰ ἔδοξεν αὐτῷ,  οὐ μὴν κατά τι ἀναγκαῖον, ἴσως δὲ καὶ διὰ τὸ προσκυρεῖν τὸν ῥηθέντα Μέλανα           κόλπον τοῖς περὶ Ἑλλήσποντον, καθ’ ὃν τὸ Ἑλληνικὸν ναύσταθμον. Τοῦ δὲ  ἄητον πόρρω μὲν θέμα τὸ ἀῶ ἀήσω, ἐξ οὗ καὶ ἀήτης ἐπὶ ἀνέμου καὶ ἄημα  πνευμάτων παρὰ Σοφοκλεῖ καὶ ἀί̈της δὲ διὰ τοῦ ἰῶτα ὁ φίλος, εἰπεῖν δὲ  κατὰ τοὺς παλαιούς, ὁ ἐρώμενος διὰ τὸ οἷον πνεῖσθαι διὰ φιλίαν, διὸ καὶ  εἴσπνιλος ὁ αὐτὸς παρὰ Λάκωσι. Προσεχὲς δὲ θέμα τοῦ αὐτοῦ ἄημι, ἐξ οὗ καὶ  τὸ ἀνέμων μένος ὑγρὸν ἀέντων. Ἐκτέταται δὲ διὰ μέτρον ἡ παραλήγουσα  τοῦ ἄητον. τὸ γὰρ ἁπλοῦν δυϊκὸν ἄετον ὡς τίθετον.
urn:cts:greekLit:tlg4083.tlg001.hc:9.7|Τὸ δὲ ἐξαπίνης  ἐλθεῖν τὸ σφοδρόν τε δηλοῖ τῆς, τραγῳδικῶς εἰπεῖν, δυσπνόου Θρῄσσης  πνοῆς. οἱ γὰρ οὕτω πνέοντες ἐπὶ πλέον ταράττουσι τὴν θάλασσαν. Καὶ πρὸς τὸ  πρᾶγμα δὲ καλῶς συμβιβάζεται. καὶ τοῖς Ἀχαιοῖς γὰρ ἐξαπίνης καί, ὡς  οὐκ ἂν ἤλπισαν, ἐπῆλθεν ὁ τάραχος. Τὸ δὲ ἄμυδις Αἰολικόν ἐστι, καθὰ  καὶ τὸ ἄλλυδις. διὸ καὶ ψιλοῦται. Ψιλωτικοὶ γὰρ οἱ Αἰολεῖς. Κῦμα δὲ κελαινόν  ᾧ οὐ προσλογίζεται καὶ ἀφρός, ἐξ οὗ κῦμα φαληριῶν, ὅ ἐστι λευκόν.
urn:cts:greekLit:tlg4083.tlg001.hc:9.8|Τὸ δὲ κορθύεται ἀπὸ κόρυθος γίνεται, καὶ ἔστιν ὅμοιον τῷ κορύσσεται,  ἤτοι κορυφοῦται, ὡς τὸ κορυσσομένης Ἀμφιτρίτης. Εἰ δὲ μικροπρεπὲς  δοκεῖ ἀπὸ κόρυθος καὶ ζωϊκῆς κορυφῆς λέγειν κορθύεσθαι καὶ κορύσσεσθαι  καὶ κορυφοῦσθαι τὴν οὕτω μεγάλα ὑψουμένην θάλασσαν, ἐνθυμητέον ὡς οὐκ  ἐξ ἀνάγκης αἱ τροπαὶ ἀεὶ ποιότητος μεγαλεῖον ζητοῦσι καὶ ποσότητος ἀλλ'  ἢ μόνον ὅτε που ἐγχωρεῖ, μεγάλοις τε μικρὰ προσβιβάζουσα, ὡς ὅτε ἀνθρωπίνως φράζει τὰ θεῖα, καὶ αὖ πάλιν μικροῖς μεγάλα, ὁπηνίκα ποιεῖ ἔμπαλιν.  Οὕτω καὶ Ὀλύμπου κορυφαὶ καὶ κάρηνα λέγονται, καὶ σκάφος οὐ μόνον πλοῖον            ἀλλὰ καὶ αὐτὸς ὁ μέγιστος κόσμος, οὗ καὶ κυβερνήτης προί̈σταται θεός, ὁ καὶ  δημιουργὸς κληθεὶς ἀπὸ σμικροτάτου τροπικῶς τοῦ κατὰ πόλεις δημιουργοῦ,  ὃν δηλοῖ ἡ Ὀδύσσεια. Τὸ δὲ παρὲξ ἅλα ἐπίρρημά ἐστι τοπικὸν συγκείμενον  ἀπὸ τῆς παρα καὶ ἐξ προθέσεως. Δηλοῖ δὲ τὸ παρὰ τὴν ἅλα ἢ μᾶλλον τὸ ἔξω  μὲν ἁλός, παρ’ αὐτὴν δὲ ἤτοι ἐγγὺς αὐτῆς. Ἰστέον δὲ ὡς ἡμεῖς μὲν οἱ ὕστερον  πάρεξ ἀεί φαμεν βαρυτόνως κατὰ κοινὴν διάλεκτον καὶ ἀντὶ τοῦ χωρίς τὴν  λέξιν νοοῦμεν καὶ διὰ τοῦ ξ γράφομεν αὐτὴν καὶ μόνῃ γενικῇ συντάσσομεν,  Ὅμηρος δὲ παρέξ λέγει ὀξυτόνως, ἀκολουθῶν τῷ κανόνι τῶν προθέσεων, καὶ  ἀντὶ τοῦ ἔξω μέν, ἐγγὺς δέ, τὴν λέξιν λαμβάνει, καὶ φωνήεντος μὲν ἐπιφερομένου  φυλάσσει τὸ διπλοῦν, ὡς καὶ ἐνταῦθα, συμφώνου δὲ ἐπαγομένου τρέπει συνήθως  τὸ ξ εἰς ἄφωνον τὸ κ , οἷον παρὲκ νόον ἤγαγεν. Ἔστι δ’ ὅτε καὶ οὕτω φυλάσσει  τὸ ξ , ὡς ἐν τῷ παρὲξ τὴν νῆσον ἐλαύνομεν, καὶ τὴν σύνταξιν δὲ διφορεῖ.  Ἀπίων δὲ καὶ Ἡρόδωρός φασιν, ὅτι ἐπὶ τοῦ παρέξ ἔστι μὲν ὅτε τὸ νοητὸν  ἐπικρατεῖ τῆς ἐξ ἔσθ’ ὅτε δὲ τῆς παρα , ἤγουν ἐπεὶ τὸ παρέξ ἐκ δύο σύγκειται  προθέσεων, τῆς παρα καὶ τῆς ἐξ , ποτὲ μὲν ἡ τῆς ἐξ προθέσεως νόησις ἐπικρατεῖ  καὶ προκαλεῖται γενικὴν σύνταξιν, ὡς τὸ παρὲξ ὁδοῦ, ἤγουν ἔξω τῆς ὁδοῦ,  ποτὲ δὲ ἡ παρα πρόθεσις νικῶσα προάγεται εἰς αἰτιατικήν, ὡς τὸ παρὲξ  τὴν νῆσον, ἤτοι παρὰ τὴν νῆσον. Λαμβάνει δὲ τὴν λέξιν Ὅμηρος, ὡς φαίνεται  καὶ ἐν τοῖς εἰς τὴν Ὀδύσσειαν μάλιστα, ἐπὶ τῶν μήτε πάνυ πολὺ ἀπεχόντων  μήτε ἔγγιστα ὄντων, ἀλλὰ ἔξω μέν, ὅπερ ἡ ἐξ πρόθεσις δηλοῖ, ὅμως δὲ ἐγγύς,  ὅπερ διὰ τῆς παρα δηλοῦται προθέσεως σημαινούσης ἐγγύτητα, ὡς καὶ ἐπὶ           τοῦ πάρεδρος καὶ παρακαθίζω καὶ τῶν ὁμοίων. Τὸ δὲ φῦκος ἐκτείνει μὲν  τὴν ἄρχουσαν, ἔστι δὲ εἶδός τι μνίου καὶ βρύου.
urn:cts:greekLit:tlg4083.tlg001.hc:9.9|Ὅτι συγκλήτου  μὲν λέξιν ὁ ποιητὴς οὐκ οἶδεν, ὡς καὶ ἀλλαχοῦ ἐρρέθη, ὅτε δὲ εἴπῃ, ὡς ὁ  βασιλεὺς φοίτα κηρύκεσσι λιγυφθόγγοισι κελεύων κλήδην εἰς ἀγορὰν  κικλήσκειν ἄνδρα ἕκαστον μηδὲ βοᾶν, καὶ ἐν τοῖς ἑξῆς δὲ ὅσοι κεκλήατο  βουλήν, τὴν σύγκλητον παραδηλοῖ, ἀπὸ τοῦ καλεῖσθαι ὀνομαζομένην. Σοφοκλῆς  δὲ σύγκλητον λέσχην ταύτην καλεῖ. Οὕτω δὲ καὶ γερουσίαν μὲν οὐκ οἶδεν  ὀνομάζειν ὁ ποιητής, ὅτε δὲ γέροντας λέγει καὶ ὅτε οἶνον ὀνομάζει γερούσιον,  τὴν τῆς γερουσίας ἐμφαίνει ἔννοιαν. Ἰστέον δὲ ὅτι οὐκ ἐᾷ ὁ βασιλεὺς βοᾶν ὡς  ἐν ἀγορᾷ τοὺς κήρυκας, ἵνα μὴ ἔκπυστα τοῖς Τρωσὶ τὰ κατὰ τοὺς Ἀχαιοὺς  γένοιντο καὶ γνωσθεῖεν ἀμηχανοῦντες καὶ ταρασσόμενοι, ὥστε βοᾶν μὲν τὸ  τρανέστερον φωνεῖν, κικλήσκειν δέ, ὅ ἐστι καλεῖν, τὸ ἠρέμα.
urn:cts:greekLit:tlg4083.tlg001.hc:9.10|Τοῦ  δὲ κλήδην ἡ διάθεσις κατὰ τὸ τμήδην, ὃ δηλοῖ τὸ τμητικῶς. Ἀττικὸν δὲ  καὶ ἅμα ἐτυμολογικὸν τὸ κλήδην κικλήσκειν, ὃ σαφέστερον ἑτέρωθι ἐξονομακλήδην ἐρρέθη.
urn:cts:greekLit:tlg4083.tlg001.hc:9.11|Φοιτᾶν δὲ τὸ ἁπλῶς περιοδεύειν, γινόμενον κατὰ  τοὺς παλαιοὺς ἐκ τοῦ προϊέναι ἢ ἐκ τῆς ὁδοῦ. Ἀττικοὶ δὲ ὕστερον τὸ ἐς  διδασκάλου ἰέναι φοιτᾶν ἔλεγον καὶ φοιτητὴν τὸν τοῦτο ποιοῦντα. Ὡς δὲ καὶ  τὸ ἐνθουσιωδῶς ὁρμᾶν καὶ μαίνεσθαι φοιτᾶν ἐλέχθη, ὅθεν καὶ φοῖτος ἡ μανία,  δηλοῦσιν οἱ παλαιοί.
urn:cts:greekLit:tlg4083.tlg001.hc:9.12|Τὸ δὲ εἰς ἀγορήν οὐκ ἀποστερεῖ οὐδὲ τὴν  σύγκλητον ἄγυριν τοῦ λέγεσθαι ἥκειν εἰς ἀγορήν.
urn:cts:greekLit:tlg4083.tlg001.hc:9.13|Ὅτι φιλοπόνῳ  οἰκεῖον τὸ ἐφοίτα κελεύων, αὐτὸς δὲ μετὰ πρώτοισι πονεῖτο, ὅ ἐστιν ἐνήργει, αὐτοδιακονῶν δηλαδή.
urn:cts:greekLit:tlg4083.tlg001.hc:9.14|Ὅτι Ἀγαμέμνων εἰς δημηγορίαν ἀνίστατο  δακρυχέων, ὥστε κρήνη μελάνυδρος, ἥ τε κατ’ αἰγίλιπος πέτρης δνοφερὸν  χέει ὕδωρ.
urn:cts:greekLit:tlg4083.tlg001.hc:9.15|Καὶ βαρυστενάχων προφέρει ἀπαραποιήτως καὶ  ἐνταῦθα πολλά, ὧν ἔφη καὶ ἐν τῇ βʹ, ἀρξάμενος ἐκ τοῦ Ζεύς με ἄτῃ ἐνέδησε           βαρείῃ. Οὐκ ἐσχηματισμένως μέντοι, ἀλλὰ ἀληθῶς αὐτὰ λαλεῖ. Ἐν οἷς καὶ  τὸ φεύγωμεν σὺν νηυσί καὶ ἑξῆς.
urn:cts:greekLit:tlg4083.tlg001.hc:9.16|Καὶ οἱ μὲν ἄλλοι σιωπῶσι,  δεδιότες μὴ καὶ οὗτος ὁ βασιλικὸς λόγος ἀπόπειρά τις εἴη τῶν Ἀχαιῶν, μόνος  δὲ καὶ νῦν ὁ Διομήδης, ὡς καὶ πρὸ ὀλίγων, ὀψὲ διὰ τὴν νεότητα εἰπεῖν θαρρήσας  — Οἱ γὰρ ἄλλοι πάντες ἀκὴν ἐγένοντο σιωπῇ, δὴν δ’ ἄνεῳ ἦσαν τετιηότες.  — ἀφραδέοντά τε τὸν βασιλέα καλεῖ, καὶ κατὰ νόμον ἐντέχνου ῥητορείας  παραιτησάμενος νέμεσιν, καὶ ἐν σχήματι προδιορθώσεως αἰτησάμενος μὴ  χολωθῆναι τὸν βασιλέα, καὶ οὕτω τῇ τοῦ λόγου τραχύτητι κεράσας ἐπιείκειαν,  μαχήσεσθαι τῷ βασιλεῖ λέγει, καθὰ θέμις ἐστίν, ἀγορῇ, καὶ ἀναμιμνῄσκει,  ὅτι φθάσας ὁ βασιλεὺς ἀλκὴν τῷ Διομήδει ὠνείδισεν, εἰπὼν ἀπόλεμον αὐτὸν  εἶναι καὶ ἀνάλκιδα.
urn:cts:greekLit:tlg4083.tlg001.hc:9.17|Εἶτα λέγει ὅτι μάλιστά γε τῷ Ἀγαμέμνονι  ὁ Ζεὺς οὐ τέλειον ἔδωκε τὸ ἀγαθόν, ἀλλὰ διάνδιχα, τὸ τῆς βασιλείας καλὸν  διελών, σκήπτρῳ μὲν ἔδωκε τετιμῆσθαι πλεῖον πάντων, ὡς εὐρυκρείοντα.  — Τοῦτο δὴ τὸ καὶ ἐκ τύχης ποτὲ ἀγαθόν. — , ἀλκὴν δὲ οὐκ ἔδωκεν, ὃ κράτος  ἐστὶ μέγιστον. ἐξ ἀρετῆς γὰρ τουτὶ τὸ καλόν.
urn:cts:greekLit:tlg4083.tlg001.hc:9.18|Φράζει δὲ ὁ ποιητὴς  τὰ κατὰ τὸν Διομήδην οὕτως Ἀτρείδη, σοὶ πρῶτα μαχήσομαι ἀφραδέοντι,  ᾗ θέμις ἐστὶν ἄναξ ἀγορῇ, σὺ δὲ μή τι χολωθῇς. ἀλκὴν μέν μοι πρῶτον ὀνείδισας  ἐν Δαναοῖσι, φὰς ἔμεν ἀπτόλεμον καὶ ἀνάλκιδα: ταῦτα δὲ πάντα ἴσασ’ Ἀργείων  ἠμὲν νέοι ἠδὲ γέροντες. σοὶ δὲ διάνδιχα δῶκε θεός: σκήπτρῳ μέν τοι δῶκε  τετιμῆσθαι περὶ πάντων, ἀλκὴν δ’ οὔ τοι δῶκεν, ὅ τε κράτος ἐστὶ μέγιστον.  δαιμόνιε, ἤγουν μακάριε, οὕτω που μάλα ἔλπεαι υἷας Ἀχαιῶν ἀπτολέμους  τ’ ἔμεναι καὶ ἀνάλκιδας, ὡς ἀγορεύεισ; εἰ δέ τοι αὐτῷ θυμὸς ἐπέσσυται ὥστε  νέεσθαι, ἔρχεο, πάρ τοι ὁδός, νῆες δέ τοι ἄγχι θαλάσσης ἑστᾶσιν, αἵ τοι ἕπονται  Μυκήνηθεν μάλα πολλαί. ἀλλ’ ἄλλοι μενέουσι καρηκομόωντες Ἀχαιοί,  εἰς ὅ κέ περ Τροίην διαπέρσομεν. εἰ δὲ καὶ αὐτοί, φευγόντων σὺν νηυσὶ φίλην  ἐς πατρίδα γαῖαν. νῶϊ δ’ ἐγὼ Σθένελός τε μαχησόμεθα, εἰς ὅ κε τέκμωρ  Ἰλίου εὕρωμεν. σὺν γὰρ θεῷ εἰλήλουθμεν. ὃ δὴ ἐπιφωνηματικῶς ἐπῆκται,  θεραπεῦον, ὡς καὶ ῥηθήσεται, τὴν δοκοῦσαν ἀλαζονείαν τοῦ ἥρωος. Ἐν τούτοις  δὲ ὅρα ὅπως ὁ Διομήδης ὁ ἐν καιρῷ σιγήσας, ὅτε ὠνειδίσθη παρὰ τοῦ βασιλέως  ὡς ἀπόλεμος καὶ ἄναλκις, νῦν εὐθέτως καὶ ἀληθῶς ἐλέγχει τὸν ὀνειδίσαντα,            περιτρέπων ἐκείνῳ τὸν ὀνειδισμὸν ἐξ ἔργων αὐτῶν. ἄναλκις γὰρ ὡς ἐπὶ πολὺ  ὁ φεύγειν ἐθέλων, οὐ μὴν ὁ ἑτοιμαζόμενος εἰς πόλεμον, ὡς τότε ὁ Διομήδης.  Καὶ οὕτω μὲν ὁ ἥρως πρὸς βάρος λαλεῖ. Ὁ δέ γε βασιλεὺς φέρει τὸν ἔλεγχον  διά τε τὴν θέμιν τῆς ἀγορᾶς καὶ διότι οὐ ψευδές ἐστι τὸ ὄνειδος, ἀλλὰ κατ'  αὐτὸ ἀληθίζεται ὁ ἥρως, ὥσπερ αὖ πάλιν ἠλαζόνευται αὐτῷ τὸ ἐγὼ Σθένελός  τε μαχησόμεθα καὶ ἑξῆς. Ὅθεν καὶ ἐπεὶ ὑπέρκομπος ὁ τοιοῦτος λόγος  — Πῶς γὰρ ἂν οἱ περὶ Διομήδην ἶσα τῷ Πανελληνίῳ δυνήσονται; — ἐπάγει   θεραπείαν τὸ σὺν γὰρ θεῷ ἤλθομεν. Οἰκεία δέ, φασίν, ἄρτι ἡ τοιαύτη μεγαλόφρων ῥητορεία τῷ Διομήδει. παρώξυνται γὰρ οὐ μόνον φιλοτιμίᾳ καὶ θυμῷ,  ἀλλὰ καὶ ἀρετῇ. ἔτρωσε γὰρ τὴν τὸν Ἀλέξανδρον σώσασαν, ἀνεῖλε Πάνδαρον,  ἔλαβε τοὺς ἵππους Αἰνείου, χρύσεα ὅπλα ἔσχεν, Ἰδαίῳ τῷ ἐκ Τροίας κήρυκι  μόνος ἀντεῖπε, κεραυνοῖς ἀντέσχεν, ἔφυγεν ὕστερος, ὑπέστρεψε πρῶτος, καὶ  διὰ ταῦτα ὑπέρφρων γίνεται. Καὶ ὅμως οὐ θαρρεῖ αὐχήσειν πολιορκῆσαι τὴν  Τροίαν, ἀλλὰ μαχησόμεθα, φησίν, ἕως τέκμωρ Ἰλίου εὕρωμεν, ἤτοι  τέλος τῆς περὶ τὴν Ἴλιον μάχης, ὅπερ μέσως ῥηθὲν δηλοῖ οὐ μόνον τὸ ἑλεῖν  αὐτὴν ἀλλὰ καὶ τὸ ἐπὶ διακειμένοις τισὶ λῦσαι τὴν μάχην, τυχὸν δὲ καὶ τὸ  μαχομένους εὐκλεῶς πεσεῖν. Ἰστέον δὲ καὶ ὅτι τῷ Ὁμηρικῷ τούτῳ τόπῳ  παρ’ Ἡροδότῳ ἔοικε τὸ μὴ στρατεύεσθαι ἐπὶ τὴν Ἑλλάδα Ἀρτάβανε, ἐγὼ  δὲ καὶ ἄνευ σέο, ὅσα εἶπα, ἐπιτελέα ποιήσω. Ἔστι δὲ ἐκεῖνο ἀκομπότερον  τοῦ Ὁμηρικοῦ καὶ διὰ τοῦτο ἀσφαλέστερον. Καὶ τοιοῦτον μὲν τὸ ἐκτεθὲν  Ὁμηρικὸν χωρίον, τὰ δὲ διὰ μέσου αὐτοῦ εὐθὺς εἰρήσεται.
urn:cts:greekLit:tlg4083.tlg001.hc:9.19|Μελάνυδρος  μὲν οὖν κρήνη οὐ μόνον διότι καθόλου τὸ ὕδωρ μέλαν εἶναι δοκεῖ μὴ φωτιζόμενον, ἀλλὰ καὶ ὡς ἐκ βάθους ἀνάγουσα τὸ ὕδωρ καὶ ὡς πολύϋδρος.
urn:cts:greekLit:tlg4083.tlg001.hc:9.20|Αἰγίλιψ δὲ πέτρα, ἥτις διὰ τὸ τοῦ ὕψους δυσανάβατον καὶ ὑπὸ αἰγὸς λείπεται,  ἁλτικοῦ ζῴου καὶ πετροβατικοῦ. Τοιαύτῃ δέ τινι κρήνῃ τὸν βασιλέα εἰκάζει,  ἐξ ὑψηλῆς δηλαδὴ καταρρεούσῃ πέτρας, διὰ τὸ τοῦ ἥρωος καὶ στερέμνιον καὶ  εὐμέγεθες, καὶ διὰ τὸ δαψιλὲς δὲ δάκρυον καὶ ὑπερβολικόν. Εὑρεθήσεται δὲ  ὑπερβολὴ δακρύων καὶ ἐν τοῖς ἑξῆς ἐπὶ τῷ τοῦ Πατρόκλου νεκρῷ. Δνοφερὸν  δὲ ὕδωρ ἢ τὸ μέλαν, ἐξ ὁμοιότητος γνόφου τραπέντος τοῦ γ εἰς δ συνήθως, ἢ  ὡς ἐν σχήματι συνθέτῳ τὸ μετὰ δονήσεως φερόμενον καὶ ψόφου τινός. ᾧ  ψόφῳ ἔοικεν ὁ βαρὺς τοῦ βασιλέως στεναγμός, ὡς τὰ δάκρυα τῷ καταρρέοντι  τῆς πέτρας ὕδατι.
urn:cts:greekLit:tlg4083.tlg001.hc:9.21|Φησὶ γὰρ βαρυστενάχων μετηύδα. Ὅτι δὲ μυριαχοῦ  εὕρηνται πηγαὶ οὐ μόνον ἁπλῶς κατὰ πετρῶν χέουσαι ὕδωρ ἀλλὰ καὶ κατὰ  ὀρέων κορυφῶν, δῆλον. καὶ ἱστορεῖ τοιοῦτόν τι καὶ ὁ Αἰσχύλος ἐν Προμηθεῖ.
urn:cts:greekLit:tlg4083.tlg001.hc:9.22|Τὸ δὲ ἄτῃ ἐνέδησε βαρείῃ τὸ δυσαπάλλακτον τῆς δυστυχίας δηλοῖ.  Ἔνθα καὶ Δία εἰπὼν ὑπερμενέα ἑρμηνεύει ἐπαγαγών ὃς πολλάων πολίων  καὶ ἑξῆς, καὶ τοῦ γὰρ κράτος ἐστὶ μέγιστον.
urn:cts:greekLit:tlg4083.tlg001.hc:9.23|Περὶ δὲ τοῦ ἄνεῳ  ἦσαν, ὅ ἐστιν ἄφωνοι, καὶ τοῦ τετιηότες, ὅ ἐστι λελυπημένοι, τετιμωρημένοι,  ἐν ἄλλοις ἐρρέθη
urn:cts:greekLit:tlg4083.tlg001.hc:9.24|Τὸ δὲ μαχήσομαι ἐπὶ ἀντιλογίας νῦν κεῖται.  διὸ ἐπήγαγεν ὡς θέμις ἐστὶν ἄναξ ἀγορῇ. ἄλλως γὰρ οὐκ ἔστιν ἀνταγορεύειν  ἄνακτι. Ἐν μέντοι τῷ ἐγὼ Σθένελός τε μαχησόμεθα κυριολεκτεῖται τὸ  μαχησόμεθα. Ἀπὸ δέ γε τοῦ μαχήσομαι ὡς θέμις ἀγορῇ καὶ ἡ λογομαχία  εἴληπται. Ἰστέον δὲ καὶ ὅτι τὸ μαχήσομαι, ᾗ θέμις ἐστὶν ἀγορῇ ῥητορικῶς  τεθεώρηται ὡς τοῦ συμβουλευτικοῦ εἴδους στασιαζομένου. τοιοῦτον γὰρ           πάντως τὸ ἐν ἀγορᾷ κατὰ θέμιν μάχεσθαι. Τὸ δὲ ἄναξ οὐκ ἀργὸν κεῖται,  ἀλλ’ ἀξιωματικῶς δηλοῖ ὡς οὐ λέληθέ με, ὅτι πρὸς ἄνακτα λαλῶ, εἰδὼς δὲ  ποιῶ τὸ τῇ ἀγορᾷ θεμιτόν. Τὸ δὲ ἀφραδέοντι οὐ πάνυ τραχέως ἔχει. οὐ  γὰρ τὸν ἀφραίνοντα δηλοῖ, ἐπεὶ μηδὲ ἐχρῆν εὐθὺς ἐκ προοιμίων ἀπαρακαλύπτως  τραχύνεσθαι, ἀλλὰ τὸν κακῶς φραζόμενον. τραχὺ δὲ ὅμως ὂν καὶ τοῦτο λεαίνεται  τῇ ἐπαγωγῇ τοῦ ἄναξ. Τὸ δὲ ᾗ θέμις ἐστὶν ἀγορῇ ἀντὶ τοῦ ὡς νόμος ἐστὶ  τοῖς συγκληθεῖσιν εἰς ἀγοράν, ἢ καὶ κατὰ ἑτεροῖον τόνωμα τοῦ ἣ θέμις,  ἀντὶ τοῦ ἥτις θέμις ἐστὶν ἐν ἀγορᾷ, ἤγουν ὅσπερ νόμος ἐστὶν ἀγορᾶς. Ἔξεστι  γὰρ ἀγορεύειν τὰ δοκοῦντα. Ἔνθα σημείωσαι καὶ ὅτι ἀγορὰν πάλιν ἔφη καὶ  τήν, ὡς εἴρηται, σύγκλητον βουλήν. Ἐν τούτοις δὲ καὶ σχῆμα προθεραπείας  ἐστί. Μέλλων γὰρ ὁ Διομήδης τοῦ βασιλέως καθάψασθαι λέγει σοὶ πρῶτα  μαχήσομαι καὶ ἑξῆς ἕως τοῦ σὺ δὲ μή τι χολωθῇς. ἄλλως γὰρ πάνυ ἄτεχνον  ἦν κατὰ τοῦ βασιλέως ἀπαρακαλύπτως τραχύνασθαι.
urn:cts:greekLit:tlg4083.tlg001.hc:9.25|Τὸ δὲ ἀλκὴν  ὀνείδισας ἀσυνήθως λέλεκται. οὐ γὰρ ὥσπερ τὸ κλοπὴν ὀνείδισας ἢ δειλίαν  ἀντὶ τοῦ κλέπτην εἶπας εἶναι ἢ δειλόν, οὕτω κἀνταῦθα τὸ ἀλκὴν μέν μοι  πρῶτον ὀνείδισας ἀντὶ τοῦ ἄλκιμον ὠνόμασας, ἀλλ’ ἀντὶ τοῦ ἐμέμψω μοι  τὴν ἀλκήν. Διὸ καὶ ἑρμηνεύων ἐπήγαγε τὸ φὰς εἶναι ἀπτόλεμον καὶ ἀνάλκιδα ὃ πληθυνθὲν ποιεῖ τὸ ἀπτολέμους ἔμεναι καὶ ἀνάλκιδας. Τὸ δὲ πρῶτον  ὀνείδισας ἶσόν ἐστι τῷ πρῶτος ὀνείδισας. Ὅθεν εἰ καὶ εἶπον, φησίν, ὡς  σοὶ πρῶτα μαχήσομαι, ἀλλὰ τοῦτο μὲν ὡς πρὸς ἑτέρους, ἐγὼ δὲ δεύτερος ἥκω  εἰς λόγους οἷά σου προονειδίσαντος. Ὄνειδος δὲ καὶ νῦν ὕβρις, ὄνοσις, ὅ ἐστι            μέμψις, οὐ μὴν τὸ σύνηθες τοῖς μεθ’ Ὅμηρον, ὃ δηλοῖ προφορὰν εὐεργεσιῶν  ἐπὶ ἐλέγχῳ ἀχαριστίας.
urn:cts:greekLit:tlg4083.tlg001.hc:9.26|Τοῦ δὲ φάς τὸ πληθυντικὸν ἦν πρὸ τούτων  ἐν τῷ φάντες ἀριστῆα. Τὸ δὲ ταῦτα δὲ πάντα ἴσασι πολὺν ἐμφαίνει νοῦν.  Ὑποκρούεται γὰρ οὐ μόνον ἄρσεις, ὡς οὐκ ἀπτόλεμός εἰμι οὐδὲ ἄναλκις, ἀλλὰ  καὶ θέσεις, ὡς τοιόσδε καὶ τοιόσδε μάλιστα ἐν τῷ ἀριστεύειν ἔγνωσμαι.
urn:cts:greekLit:tlg4083.tlg001.hc:9.27|Τοῦ δὲ διάνδιχα δῶκε διασαφητικόν ἐστι τὸ σκήπτρῳ μέν τοι δῶκε  καὶ ἑξῆς, ὃ δὴ ἑρμηνευτικόν ἐστι τοῦ εὐρυκρείοντα εἶναι τὸν Ἀγαμέμνονα.
urn:cts:greekLit:tlg4083.tlg001.hc:9.28|Τὸ δὲ περὶ πάντων ἀντὶ τοῦ περιττότερον πάντων, ὅ ἐστιν ὑπὲρ  πάντας.
urn:cts:greekLit:tlg4083.tlg001.hc:9.29|Τὸ δὲ ἀλκὴν οὔ τοι δῶκε χρήσιμον εἰς τὸ ἀλκὴν μέν μοι  πρῶτον ὀνείδισας. Δῆλον γὰρ ὅτι καὶ ὁ βασιλεὺς οὕτως ἀλκὴν τῷ Διομήδει  ὠνείδισεν, ὅτι δηλαδὴ ἀλκὴν οὔ οἱ δῶκε θεός. Τρὶς δὲ ἐνταῦθα κεῖται συνεχῶς  τὸ δῶκεν, ὡς λέξις καιρία. Τὸ δὲ τὴν ἀλκὴν γνωμικῶς κράτος εἰπεῖν μέγιστον  ὑπέρθεσίς ἐστι συγκριτική, προτιμωμένη τοῦ βασιλικῶς σκηπτουχεῖν τὸ  μέγα κράτος τὸ ἐξ ἀλκῆς, ἧς ἕνεκεν καὶ ἡ μάχη κυδιάνειρα λέγεται. Ἔνθα  ὅρα καὶ ὅτι ἐτόλμησεν ὁ Διομήδης ἀνάπαλιν εἰπεῖν τῷ σοφῷ Νέστορι. Ὁ μὲν  γὰρ ἐξαίρων τὸν Ἀγαμέμνονα ὡς κρατοῦντα ἔφη εἰ δὲ σύ, ὦ Ἀχιλλεῦ, κρατερός ἐσσι ἀλλ’ ὅ γε φέρτερός ἐστι, ἐπεὶ πλεόνεσσιν ἀνάσσει. Ὁ Διομήδης δὲ  ἐνταῦθα τοῦ σκήπτρου τὴν ἀνδρίαν ὑπερτιθεὶς κράτος εἶναι μέγιστόν φησι  τὴν ἀλκήν, ὑπερεξαίρων ἑαυτὸν λεληθότως τοῦ βασιλέως ὡς ἄλκιμον, οἷα  ἐκείνου μὴ ὄντος τοιούτου, ᾧ καὶ σφοδρότερον αὐτὸς νῦν ἤπερ ὁ Ἀχιλλεὺς  τότε προσφέρεται. Ὁ μὲν γὰρ συμβολικῶς ὠνείδισε τῷ βασιλεῖ τὸ ἄναλκι  κραδίην αὐτὸν εἰπὼν ἔχειν ἐλάφου, Διομήδης δὲ σαφῶς ἀπέφηνε μὴ ἔχειν  αὐτὸν ἀλκήν. Τὸ δὲ ὅ τε κράτος ἐστὶ μέγιστον ἴσως μὲν ἐσχημάτισται.  Ἦν γὰρ καινότερον εἰπεῖν ἥ τε κράτος ἐστὶ μέγιστον, ὡς τῆς ἀλκῆς  τοιαύτης οὔσης, καθὰ καὶ ἀνωτέρω τὸ μαχήσομαι ὃ θέμις ἐστίν ἄλλως  ἐσχηματίσθη κατὰ θῆλυ γένος, ἣ θέμις ἐστί καὶ παρ’ Εὐριπίδῃ δὲ τὸ πάντα           συμφέρουσα, ὃ λίαν σῴζει, ὅμοιον σχῆμα ἔσχε τῷ ἥπερ μεγίστη γίνεται  σωτηρία. Δύναται δὲ καὶ ἄλλως ὀρθῶς ἔχειν ἐν τῷ ἀπὸ κοινοῦ εἰπεῖν, ὅπερ,  ἤγουν τὸ δοθῆναί τινι ἀλκήν, κράτος ἐστὶ μέγιστον.
urn:cts:greekLit:tlg4083.tlg001.hc:9.30|Πρὸς δὲ τὸ  φεύγωμεν καθαπτόμενος ὁ Διομήδης τοῦ βασιλέως διὰ τὸ πληθυντικῶς  αὐτὸ εἰρῆσθαι, ἀποσεμνύνων δὲ τοὺς Ἕλληνας ὡς μὴ πεισθησομένους φησίν,  ὡς ἐρρέθη, τὸ δαιμόνιε καὶ ἑξῆς ἕως τοῦ ὡς ἀγορεύεις. Καὶ ἔστι τῆς  ἐννοίας τὸ σχῆμα ἐρωτηματικὸν κατὰ ἐλεγκτικὴν δύναμιν ἐνστάσεως. Βούλεται  γὰρ εἰπεῖν, ὡς οὐ πεισθήσονταί σοι φυγεῖν. Ἐφεξῆς δὲ καὶ ἀντιπαραστατικῶς  φησιν, ὅτι εἰ δὲ βούλονται, πεισθήτωσαν, εἰπὼν εἰ δὲ καὶ αὐτοί, φευγόντων  σὺν νηυσί. Δοκεῖ δὲ καὶ ἄλλως λέγειν ὁ Διομήδης, ὡς διχῇ ὁ βασιλεὺς  ἔσφαλται, αὐτόν τε φθάσας εἰπεῖν ἀπτόλεμον καὶ ἀνάλκιδα, καὶ νῦν δὲ τοὺς  Ἀχαιοὺς τοιούτους ἐλπόμενος εἶναι.
urn:cts:greekLit:tlg4083.tlg001.hc:9.31|Τὸ δὲ ὡς ἀγορεύεις ἐλλέλειπται  διὰ γοργότητα. Δοκεῖ γὰρ λείπειν ἢ τὸ φυγεῖν, ἵνα λέγῃ ὡς ἀγορεύεις φυγεῖν  φίλην ἐς πατρίδα γαῖαν, ἢ τὸ νέεσθαι, καθὰ μικρόν τι ὑποκαταβάς φησιν.  Ἔτι δὲ τὸ ὡς ἀγορεύεις ἀστείως εἴρηκε, μονονουχὶ λέγων ὡς, εἰ καὶ θετέον,  ὅτι ἀπόλεμοι καὶ ἀνάλκιδες οἱ Ἀχαιοί, ἀλλ’ οὐχ’ οὕτως ὡς ἀγορεύεις, ἵνα καὶ  φεύγωσι. Καὶ ἄλλως δὲ εἰπεῖν, ἀπόδειξίς ἐστι τὸ ὡς ἀγορεύεις τοῦ ἔλπεσθαι  ἀνάλκιδας εἶναι τοὺς Ἀχαιούς. ὁ γὰρ ἀγορεύων τι ψεκτόν τινος καὶ τοιοῦτον  ἐκεῖνον ἔλπεται εἶναι.
urn:cts:greekLit:tlg4083.tlg001.hc:9.32|Ἐν δὲ τῷ ὥστε νέεσθαι κοινότερον πλεονάζει  ὁ τε σύνδεσμος, ὡς καὶ ἐν τῷ οἷόν τε ἀντὶ τοῦ δυνατόν καὶ ἐν τῷ οἷός τε ἦν  καὶ ἐν τοῖς ὁμοίοις.
urn:cts:greekLit:tlg4083.tlg001.hc:9.33|Τὸ δὲ τὰς νῆας τῷ βασιλεῖ ἄγχι θαλάσσης ἑστάναι  σκῶμμα λεληθότως εὐφυές ἐστιν, ὡς δῆθεν προχείρου τοῦ βασιλέως ὄντος  φυγεῖν.
urn:cts:greekLit:tlg4083.tlg001.hc:9.34|Τὸ δὲ αἵ σοι ἕποντο Μυκήνηθεν μερικεύει τε ἅμα καὶ ἑρμηνεύει τὸν νοῦν, ἵνα μὴ βασιλέως νῆες αἱ κατὰ τὸν ναύσταθμον πᾶσαι νοοῖντο.  Τὸ δὲ μάλα πολλαί σεμνύνει πάλιν τὸν βασιλέα φιλαλήθως ὡς καὶ ἄλλως  πολύναυν. Ὅτι δὲ καὶ πολλαὶ αὐτῷ νῆες ἦσαν, ἡ Βοιωτία ἐδήλωσεν.
urn:cts:greekLit:tlg4083.tlg001.hc:9.35|Ἐν δὲ τῷ ἀλλ’ ἄλλοι μενέουσιν ἢ περιττὸς ὁ ἀλλὰ σύνδεσμος, ἢ ἔλλειψιν  ἔχει νοήματος, ἵνα λέγῃ, ὡς εἰ καὶ σὺ ἀπελεύσῃ, ἀλλὰ οἱ λοιποὶ μενοῦσι.
urn:cts:greekLit:tlg4083.tlg001.hc:9.36|Τὸ δὲ εἰς ὅ κε Τροίην διαπέρσομεν οὐ μόνον σεμνότερον ἀλλὰ καὶ  σαφέστερον τοῦ εἰς ὅ κε τέκμωρ Ἰλίου εὕρωμεν. ἐκεῖνο δὲ πῶς νοεῖται,  προείρηται. Εἰ δὲ ἀκόλουθον ἦν πρὸς τὸ ἄλλοι μενέουσιν Ἀχαιοί εἰπεῖν  εἰς ὅ κε Τροίην διαπέρσουσιν, ἀλλ’ ὁ Διομήδης οὐκ ἠνέσχετο μὴ κοινώσασθαι τὸ καλόν, τὸ μὲν παραμεῖναι τοῖς ἄλλοις προσνείμας ἐπὶ ἐπαίνῳ ἐκείνων,  τοῦ δὲ πορθῆσαι καὶ ἑαυτὸν θέμενος κοινωνόν.
urn:cts:greekLit:tlg4083.tlg001.hc:9.37|Τὸ δὲ εἰ δὲ καὶ αὐτοί,  φευγόντων, ἀντὶ τοῦ: εἰ δὲ βούλονται, φευγέτωσαν καὶ αὐτοί. Καὶ ἔστι  σχῆμα σύνηθες ἐλλείψεως οὐ μόνον γοργὸν ἀλλὰ καὶ σεμνὸν διὰ τὴν ἀποσιώπησιν  τοῦ προαιρετικοῦ ῥήματος. οὐ γὰρ καθαρῶς ἀνέχεται εἰπεῖν: εἰ βούλονται,  φευγέτωσαν. Ὅτι δὲ τὸ φευγόντων προστακτικῶς ῥηθὲν κατὰ Ἀττικοὺς  σχῆμα καὶ αὐτό ἐστιν ἐλλειπτικόν, οὐκ ἄδηλόν ἐστιν. Ἰστέον δὲ καὶ ὅτι τὸ  εἰ δὲ φευγόντων χρήσιμόν ἐστιν εἰς νόησιν τοῦ εἰ δ’ ἄγε μὴν πείρησαι  καὶ τῶν ὁμοίων.
urn:cts:greekLit:tlg4083.tlg001.hc:9.38|Τοῦ δὲ νῶϊ ἑρμηνεία ἐστὶ τὸ ἐγὼ Σθένελός τε.  Εὐθεῖα γὰρ δυϊκῶν ἡ τοιαύτη ἀντωνυμία ἐστίν.
urn:cts:greekLit:tlg4083.tlg001.hc:9.39|Ἔτι ἰστέον καὶ  ὅτι τὸ σοὶ πρῶτα μαχήσομαι ἀφραδέοντι, ᾗ θέμις ἐστὶν ἀγορῇ, σὺ δὲ μή τι  χολωθῇς παντὶ προσαρμόττει ἀντιλέγοντι πρὸς τὸν μὴ καλῶς βουλευσάμενον.
urn:cts:greekLit:tlg4083.tlg001.hc:9.40|Ἀνδρεῖος δὲ ἀνὴρ ἐπὶ δειλίᾳ ὀνειδισθεὶς πρός τινος μάτην εὐλόγως  ἂν εἴποι τὸ ἀλκὴν μέν μοι πρῶτον ὀνείδισας, φὰς ἔμεναι ἀπτόλεμον καὶ  ἀνάλκιδα, ταῦτα δὲ πάντα ἴσασι καὶ ἑξῆς.
urn:cts:greekLit:tlg4083.tlg001.hc:9.41|Ἀνὴρ δὲ πλούσιος μὲν  ἢ ἄλλως πως ἄρχων, ἀγεννὴς δέ, ἀκούσοι ἂν προσφυῶς, ὅτι θεὸς σκήπτρῳ μὲν  ἢ πλούτῳ τυχὸν ἤ τινι τοιούτῳ δῶκέ σοι τετιμῆσθαι περὶ πάντων, ἀλκὴν δ'  οὔ τι δῶκεν, ὅ τε κράτος ἐστὶ μέγιστον.
urn:cts:greekLit:tlg4083.tlg001.hc:9.42|Πρὸς δὲ τὸν ἐθέλοντα  ὑποχωρεῖν ἔκ τινος μὴ πάνυ τοῦτο ἐθέλοντος καλὸν ῥηθῆναι τὸ εἴ σοι θυμὸς  ἐπέσσυται, ἔρχεο, πάρ τοι ὁδός, ἤτοι πάρεστί σοι ὁδεύειν καί, ὡς εἰπεῖν,  ὑφήπλωταί σοι ἡ ὁδός. Τοῦτο δὲ ἤδη καὶ παροιμιῶδες γέγονεν. Ὁδὸς δὲ νῦν  ἡ διὰ νηῶν κέλευθος, ἣν οἴδαμεν ἐκ τοῦ ἐλεύθω γενομένην. Κατὰ γὰρ τὸν            Ἀλεξανδρέα Ἡρακλείδην, ὡς πατῶ πάτος, στείβω στίβος, οὕτω ἐλεύθω  ἔλευθος, καὶ πλεονασμῷ τοῦ κ κέλευθος, ᾧ λόγῳ καὶ τὴν Αὐλωνίαν Χάραξ  Καυλωνίαν φησὶν ἐν Ἰταλικοῖς. οὕτω δέ, φησί, καὶ τὰ ἀνθήλια κανθήλια. Καὶ  τοῦτο μὲν τοιοῦτον.
urn:cts:greekLit:tlg4083.tlg001.hc:9.43|Ὁ δὲ μετὰ θείου θάρσους προσλιπαρῶν τινι  ἔργῳ ἐρεῖ, ὅτι παραμενῶ εἰσόκε τέκμωρ εὕρω, σὺν γὰρ θεῷ εἰλήλουθα. Εἰ  δὲ πλείους οἱ προσμένοντες, σχηματισθήσεται ὁ λόγος καὶ πληθυντικῶς:  εἰλήλουθμεν, ἤγουν ἐληλύθαμεν. Ὃ κατὰ τὸν ῥηθέντα Ἡρακλείδην πεποίηται  διαλέκτοις τέσσαρσιν: Ἀτθίδι, Ἰάδι, Βοιωτίᾳ, Αἰολίδι. Ἐλεύθω γάρ, οὗ  μέσος κοινὸς παρακείμενος ἤλευθα καὶ Ἀττικῶς ἐλήλυθα, κατὰ τὸ ἤρεικα  ἐρήρικα, ὅ ἐστιν ἔσχισα, ἤλειφα ἀλήλιφα. Ἐπεὶ δὲ ἔθος Βοιώτιον προστιθέναι  τῷ υ τὸ ο καὶ Ἰακὸν τῷ ε τὸ ι , γίνεται οὕτως εἰλήλουθα, ὃ βεβοιωτίασται μέν,  φησί, κατὰ τὴν παραλήγουσαν, κατὰ δὲ τὴν πρώτην, ἤγουν τὴν ἄρχουσαν,  ἰώνισται. Τοῦ δὲ τοιούτου εἰλήλουθα πληθυντικὸν εἰληλούθαμεν ἀναλόγῳ  προσθέσει τοῦ μεν , κατὰ τὸ τέτυφα τετύφαμεν, ὅθεν Αἰολικῶς συγκέκοπται  τὸ εἰλήλουθμεν. Αἰολέων γάρ εἰσιν αἱ συγκοπαί. Ὅτι δὲ συγκέκοπται τὸ  εἰλήλουθμεν, δῆλον οὕτω. Πᾶν ῥῆμα πληθυντικὸν πρώτου προσώπου ἑκάστοτε  πρὸ τῆς μεν φωνῆεν ἔχει καὶ οὐδέποτε σύμφωνον. τοῦτο δὲ ἔχει πρὸ τοῦ μ τὸ θ . συγκέκοπται ἄρα, ὥσπερ καὶ τὸ ἐπέπιθμεν ἐκ τοῦ ἐπεπίθομεν καὶ τὸ  ἴσμεν ἐκ τοῦ ἴσαμεν, οὗ θέμα τὸ ἴσημι.
urn:cts:greekLit:tlg4083.tlg001.hc:9.44|Ὅτι Διομήδους δημηγορήσαντος ἐθαύμασαν Ἕλληνες, ὡς δηλοῖ τὸ ὣς ἔφαθ', οἳ δ’ ἄρα πάντες ἐπίαχον  υἷες Ἀχαιῶν μῦθον ἀγασσάμενοι Διομήδεος. Ἔστι δὲ ἀγαίεσθαι μὲν φθόνου,  ἀγάσσασθαι δὲ ἐκπλήξεως. Ὅτι Νέστωρ ἔργοις αὐτοῖς ἤδη τὴν τοῦ Διομήδους ἀνδρίαν μεμαθηκώς, οἷα πρὸ μικροῦ δι’ αὐτοῦ περισωθείς, μαρτυρεῖ,  ὅτι τε ἐν πολέμῳ δύναται καὶ ὅτι βουλῇ τῶν ὁμηλίκων ὑπερέχει, καὶ τὴν  δημηγορίαν δὲ αὐτοῦ ἐπαινεῖ.
urn:cts:greekLit:tlg4083.tlg001.hc:9.45|Φησὶ γοῦν Τυδείδη, πέρι μὲν πολέμῳ  ἐνὶ κρατερός ἐσσι, καὶ βουλῇ μετὰ πάντας, ὅ ἐστι κατὰ πάντας, ὁμήλικας            ἔπλευ ἄριστος. οὔ τίς τοι τὸν μῦθον ὀνόσσεται, ὅσσοι Ἀχαιοί, οὐδὲ πάλιν,  τουτέστιν ἔμπαλιν, ἐρέει, ἐναντιούμενος δηλαδή. ἀτάρ, φησίν, οὐ  τέλος ἵκεο μύθων, τουτέστιν ἐλλιπῶς συνεβουλεύσω καὶ οὐ τελείαν γνώμην  εἰσήνεγκας. οὐ δι’ ἀφροσύνην, ἀλλ’ ὅτι μὴ ἔχεις τὴν ἀπὸ τοῦ γήρως ἐμπειρίαν.
urn:cts:greekLit:tlg4083.tlg001.hc:9.46|Φησὶ γὰρ ἦ μὴν καὶ νέος ἐσσί, ἐμὸς δέ κε πάϊς εἴης, ὅ ἐστι φανείης,  νομισθείης, ὁπλότερος γενεῇφιν, ἀτὰρ πεπνυμένα βάζεις Ἀργείων βασιλῆας,  ἐπεὶ κατὰ μοῖραν ἔειπας. Ἐπίκρισις δὲ Ὁμήρου τὰ ῥηθέντα, ἐφ’ οἷς τεχνικῶς  δεδημηγόρηκε καί, ὡς αὐτὸς λέγει, κατὰ μοῖραν ἔειπεν. Εἶτα τελεώτερον  συμβουλεύεται αὐτὸς οἷα γεραίτερος ἄλλα τέ τινα καὶ ὡς χρὴ πρέσβεις εἰς  Ἀχιλλέα στεῖλαι καὶ σπεῦσαι πείσειν ἐκεῖνον δώροισί τε ἀγανοῖς καὶ ἔπεσι  μειλιχίοις.
urn:cts:greekLit:tlg4083.tlg001.hc:9.47|Ἰστέον δὲ ὅτι τε τὸ ὅσσοι Ἀχαιοί πρὸς διαστολὴν εἴρηται, ὡς τῶν ἐχθρῶν Τρώων μεμψομένων ἂν τὴν τοῦ ἥρωος δημηγορίαν,  καὶ ὅτι τὸ οὔ τις ὅσσοι Ἀχαιοί περιπέφρασται δι’ ἐξαλλαγὴν σχήματος,  ἀντὶ τοῦ οὔτις τῶν Ἀχαιῶν, καὶ ὅτι ἔπαινος γενναίου νέου καὶ συνετοῦ τὸ  περὶ μὲν πολέμῳ καρτερός ἐσσι καὶ ἑξῆς ἕως τοῦ οὐδὲ πάλιν ἐρέει.
urn:cts:greekLit:tlg4083.tlg001.hc:9.48|Καὶ ὅτι ὁ μέλλων τελεώτερόν τι δημηγορῆσαι εἴπῃ ἂν πρὸς τὸν  ἀτελῶς διὰ νεότητα βουλευσάμενον τὸ τοῦ Νέστορος πρὸς Διομήδην, ὡς  πεπνυμένα μὲν βάζεις καὶ κατὰ μοῖραν ἔειπες, αὐτάρ, ὡς προείρηται, οὐ  τέλος ἵκεο μύθων. ἦ μὴν καὶ νέος ἐσσί. ἀλλ’ ἄγ’ ἐγών, ὃς σέο γεραίτερος εὔχομαι εἶναι, ἐξείπω καὶ πάντα διί̈ξομαι. οὐδέ κέ τίς μοι μῦθον ἀτιμήσει οὐδὲ  ὁ δεῖνα. κεῖται δὲ ὧδε ὁ βασιλεύς. Τοῦτο δὲ εἶπεν ὁ σοφὸς γέρων σεμνύνων  τὸν βασιλέα ὡς ἢ κριτικὸν ῥήτορα ἢ ὡς ὑπὲρ πάντας δυνάμενον.
urn:cts:greekLit:tlg4083.tlg001.hc:9.49|Ἔστι δ’ ἐν τούτοις τὸ μὲν βάζεις βασιλῆας ἐλλιπὲς προθέσεως. Βούλεται  γὰρ εἰπεῖν βάζεις πρὸς τοὺς βασιλεῖς. Μοῖρα δὲ συνήθως τὸ προσῆκον.
urn:cts:greekLit:tlg4083.tlg001.hc:9.50|Οὐ τέλος δὲ ἱκέσθαι μύθων τὸ ἀτελῶς, ὡς καὶ προελέχθη, δημηγορῆσαι καὶ  οὐκ εἰς τέλειον λόγου ἐλθεῖν.
urn:cts:greekLit:tlg4083.tlg001.hc:9.51|Τὸ δὲ γεραίτερος ἐκ τοῦ γεραιότερος  συγκέκοπται, οὗ ἀρχὴ ὁ γηραιός.
urn:cts:greekLit:tlg4083.tlg001.hc:9.52|Τὸ δὲ διί̈ξομαι ἀντὶ τοῦ διεξέλθω,  διεξοδεύσω τῷ λόγῳ.
urn:cts:greekLit:tlg4083.tlg001.hc:9.53|Τὸ δὲ ἀτιμήσει Ὁμήρῳ σύνηθες καθ’ ὁμοιότητα  τοῦ τιμήσει. οἱ δὲ μεθ’ Ὅμηρον ἀτιμώσει κατὰ τρίτην συζυγίαν φασίν.
urn:cts:greekLit:tlg4083.tlg001.hc:9.54|Ὅτι ἐντέχνως ὁ Ὁμηρικὸς ῥήτωρ Νέστωρ διὰ γνωμικῆς ἀναντιρρήτου   ἐννοίας πειρώμενος ἐναγαγεῖν τὸν βασιλέα εἰς φιλίαν τὴν μετὰ τοῦ Ἀχιλλέως  φησὶν ἀφρήτωρ, ἀθέμιστος, ἀνέστιός ἐστιν ἐκεῖνος, ὃς πολέμου ἔραται ἐπιδημίου ὀκρυόεντος, τουτέστιν ἄπολίς ἐστι καὶ μήτε θέμιν εἰδὼς μήτε οἶκον  ἔχων, ὃς ἐμφυλίου πολέμου ἐρᾷ, ὁποῖος δηλαδὴ καὶ ὁ βασιλεὺς καὶ ὁ Ἀχιλλεύς,  εἰ μὴ διαλλαγέντες σπείσονται, τῷ τῶν ὁμοφύλων Ἑλλήνων χαίροντες φόνῳ.  Ἰστέον δὲ ὅτι τῶν γνωρίμων εἰς δύο τούτους διαιρουμένων, εἴς τε τοὺς οἰκείους  καὶ εἰς τοὺς μὴ τούτους, τῶν δ’ αὖ οἰκειουμένων διαιρουμένων αὖθις εἰς ἀγχιστεῖς  καὶ εἰς καθ’ αἷμα συγγενεῖς καὶ εἰς ἁπλῶς ὁμοεστίους, ὁ τοῦ ἐμφυλίου πολέμου  ἐρῶν οὐδενὸς τῶν τοιούτων διαιρεμάτων ἐπίστροφος γίνεται, ἀλλὰ πανωλεθρίαν  πάντων καταψηφίζεται. Καὶ εἴη ἂν ὡς μὲν τῶν ἄλλως πολλῶν καταφρονῶν  ἀθέμιστος, ὡς δὲ τῶν πρὸς γένους μὴ ἐπιστρεφόμενος ἀφρήτωρ ἂν δικαίως  καλοῖτο, ὡς δὲ καὶ τοὺς ὁμοστέγους ἀποστέργων ἀνέστιος. Γίνεται δὲ κατὰ  τοὺς παλαιοὺς ὁ ἀφρήτωρ ἢ παρὰ τὴν δηλωθεῖσαν φρήτρην, ἣ δηλοῖ τὴν τριττύν,  τουτέστι τὸ τρίτον τῆς φυλῆς, ἢ παρὰ τὴν φατρίαν καὶ τοὺς φράτορας. — Σύστημα δὲ τοῦτο ἐν Ἀθήναις τοὺς τικτομένους ἀπογραφόμενον, ὥστε φανεροὺς  εἶναι ὅτι πολῖταί εἰσι. — Καὶ ἔστι τῷ λόγῳ τούτῳ ἀφρήτωρ, ὡς καὶ ἀνωτέρω  γέγραπται, ὁ ἄπολις. Ἦν δὲ κατὰ τὴν ἱστορίαν καὶ φράτιον τόπος ὡρισμένος,  ἐν ᾧ οἱ τῆς αὐτῆς φατρίας συνήγοντο, καὶ φατριάζειν εὐφωνότερον ἐλέγετο  παρὰ Ἀττικοῖς τὸ εἰς ταὐτὸ συνιέναι. Ἐγράφετο δὲ καὶ φράτηρ διὰ τοῦ η καὶ φράτωρ διὰ τοῦ ω ὁ ἐκ τῆς αὐτῆς φατρίας. Ἡ δέ γε Θέμις ἐδόκει θεά τις  εἶναι τοῦ δικαίου φυλακτική. Διὸ καὶ τῷ Διὶ̈ ἐλέγετο πάρεδρος. Ἐκλίνετο  δὲ Θέμιδος καὶ Δωρικῶς Θέμιτος, ὅθεν τὸ θεμιτὸν καὶ ἀθέμιτον, πλεονασμῷ  δὲ τοῦ σ1 Θέμιστος, ὡς τὸ Θέμιστι καλλιπαρῄῳ, ἀφ’ οὗ καὶ ἀθέμιστος καὶ  Θεμίστιος κύριον. Ἰστέον δὲ ὅτι ἐκ τοῦ θεμίσσω ἐνεστῶτος γίνεται ἡ θέμις,  οὗ χρῆσις παρὰ Παυσανίᾳ εἰπόντι: θεμισσέτω τὸ νομοθετείτω ἢ δικαζέτω. Ἡ  δὲ τοῦ δ καὶ τοῦ τ συγγένεια δηλοῦται καὶ διὰ τῆς χάριτος. — Ὡς γὰρ θέμιδος  θέμιτος, οὕτω καὶ χάριδος χάριτος. — Ἔτι δὲ καὶ διὰ τοῦ πελιδνοῦ. Αὐτὸ γὰρ  καὶ πελιτνόν διὰ τοῦ τ παρὰ Θουκυδίδῃ εὕρηται, ὡς καὶ Διονύσιος Αἴλιος  παρασημειοῦται. Ναὶ μὴν καὶ διὰ τοῦ τηϋσίην ὁδόν, ὅπερ ἐστὶ ματαίαν,  ἁλίαν κατὰ τὴν ποίησιν, ὃ δὴ ἐν Ὀδυσσείᾳ κεῖται, ἀπὸ τοῦ δεύω δεύσω εἶναι  τροπῇ τοῦ δ εἰς τ , καὶ διαλύσει τῆς ευ διφθόγγου, κατὰ τὸ εὔκομος ἠύ̈κομος,  καὶ εὖτε ἠύ̈τε. Ἡ δὲ Ἑστία θεά τις καὶ αὐτὴ ἐνομίζετο εἶναι οἴκου συστατική. καὶ τόπος δὲ ἦν ἐν τοῖς οἴκοις, ὅπου τῇ τοιαύτῃ Ἑστίᾳ ἔθυον καὶ αὐτὸς  ἱερὸς ἑστιούχῳ Διὶ̈ καλούμενος καὶ ἱστία, ὡς καὶ ἐν Ὀδυσσείᾳ δηλοῦται.  Ἀπὸ τῆς τοιαύτης ἑστίας ὡς ἀξιολόγου μέρους καὶ ὁ ὅλος οἶκος ἑστία λέγεται,  καθὰ καὶ ἀπὸ τοῦ κατὰ θυσίαν βωμοῦ βωμὸς παρὰ τοῖς νεωτέροις ὁ ὅλος  ναός, καὶ ἀπὸ τοῦ κατὰ τὴν στάσιν τῆς νηὸς ὅρμου ὅρμος ὁ ὅλος λιμήν. ὁ τοίνυν  μὴ ἔχων ἑστίαν ἐστὶ πάντως ἀνέστιος. Τὸ δὲ ἔραται ἢ ἀπὸ ἐνεστῶτος γίνεται  σεσιγημένου τοῦ ἔρημι, ἐξ οὗ τὸ ἔραμαι, ὡς ἵστημι ἵσταμαι, ἢ παθητικὸς  παρακείμενός ἐστιν ἀναύξητος ἀπὸ τοῦ ἐράω ἐρῶ. Οὕτω δὲ διχῶς δύναται  καθίστασθαι καὶ τὸ ἄγαμαι. Τέτριπται δὲ ἡ τοῦ τοιούτου ῥήματος προπαροξυτόνησις καὶ παρὰ ἑτέροις ῥήτορσι καὶ οὐκ ἔστιν αὐτὸ προπερισπᾶν ὡς ἀπὸ  τοῦ ἐράω ἐρῶ. Ἐπιδήμιος δὲ νῦν μὲν ὁ ἐν δήμῳ πόλεμος, τουτέστιν ὁ ἐμφύλιος.  ἐν Ὀδυσσείᾳ δὲ ἡ λέξις ἐπὶ ἀνθρώπου τίθεται διάγοντος ἐν τῇ πατρίδι. ἐν δέ  γε τῇ τελευταίᾳ ῥαψῳδίᾳ τῆς Ἰλιάδος ἑτεροῖόν τι σημαινόμενον κεῖται τῆς  τοιαύτης λέξεως. Δῆλον δὲ ὅτι καὶ ἐπιδήμια νοσήματα λέγεται. Καὶ ἄλλως  δέ, ἐπιδήμιος πόλεμος ὁ κατὰ δήμου. Πολλαχοῦ γὰρ ἡ ἐπι πρόθεσις οὕτω  νοεῖται, ὡς καὶ ἐν τῷ δαιμονίη τί μοι ἐπέχεις, ὅπερ ἐστὶ κατ’ ἐμοῦ ἔχεις,  καὶ ἐν τῷ ἐπίρρητος ὁ καταρρήσεων ἄξιος, καὶ ἐν ἄλλοις δέ. Σημείωσαι δὲ  ὅτι τὸν σκοπὸν τῆς ῥηθείσης γνώμης, ὅς ἐστι τὸ δώροις τὸν Ἀχιλλέα προκαλέσασθαι εἰς σπονδήν, οὐκ αὐτίκα ὁ Νέστωρ λαλεῖ τῷ βασιλεῖ, ἀλλὰ μετὰ  δόρπον, ὅτε, ὡς εἰκός, καὶ εὐέντευκτος ὢν πεισθήσεται. Τέως μέντοι κεῖται  ἡ ῥηθεῖσα γνώμη ὡς οἷόν τι λῆμμα ἢ ἀξίωμα χρησιμεύουσα εἰς τὴν ὕστερον  τοῦ βασιλέως πειθώ.
urn:cts:greekLit:tlg4083.tlg001.hc:9.55|Ὅτι στρατηγικὸν παράγγελμα καὶ τῷ Νέστορι  ἐν τοῖς ἄρτι τὸ νῦν μὲν πειθώμεθα νυκτὶ μελαίνῃ δόρπα τ’ ἐφοπλισόμεσθα,  φυλακτῆρες δὲ ἕκαστοι λεξάσθων παρὰ τάφρον ὀρυκτὴν τείχεος ἐκτός.
urn:cts:greekLit:tlg4083.tlg001.hc:9.56|Ὅτι δὲ νέοις ἡ πολεμικὴ φυλακὴ πρέπει, δηλοῖ ἐπαχθὲν τὸ κούροισι μὲν  ταῦτ’ ἐπιτέλλομαι. Καὶ ὅρα ὅτι τε οὐ ῥητοῖς ὥρισέ τισι τὴν φυλακήν, ἀλλ'  ἑκάστοις, καὶ ὡς κἀνταῦθα δυϊκὸν ῥῆμα τὸ λεξάσθων συντέτακται ὀνόματι  πληθυντικῷ. Δηλοῖ δὲ ἡ λέξις τὸ ἀριθμηθήτωσαν ἢ ἐπιλεγέτωσαν. εἰπεῖν γὰρ  κοιμηθήτωσαν ἀνάρμοστον τοῖς νυκτοφυλακοῦσι.
urn:cts:greekLit:tlg4083.tlg001.hc:9.57|Τὸ δὲ δόρπα  μεταπλασμὸν μὲν ἔπαθε γένους ἀπὸ ἀρσενικοῦ τοῦ ὁ δόρπος, προσφυῶς δὲ  τῇ νυκτὶ ἐπῆκται, ᾗ πειθόμενοι οἱ ἐν μάχῃ δουρὸς παύονται, ὃ τὸν δόρπον  ἐτυμολογεῖ. Ἐφοπλίσασθαι δὲ καὶ νῦν τὸ ἁπλῶς ἑτοιμάσαι. Τοὺς δὲ φυλακτῆρας  προϊὼν καὶ φύλακας λέγει. Οἱ δ’ αὐτοὶ καὶ φύλακοι λέγονται, καὶ σκοποὶ  δὲ ἂν εἰκότως, ἔτι δὲ καὶ ὀπτῆρες. Ἡ δὲ παραγγελία τοῦ πείθεσθαι νυκτὶ οὐκ  ἂν εἴη ἐξ ἀνάγκης οὔτε πρὸς τὸ παννυχίους ὑπνοῦν τινας οὔτε μὴν ἄλλως πρὸς  τὸ ὑπνοῦν ἀναγκαίως, ἀλλὰ πρὸς τὸ ἔργων ἀπέχεσθαι, ὧν καιρὸς μάλιστα ὁ  τῆς ἡμέρας, ὁποῖος καὶ ὁ πόλεμος, εἰπεῖν δὲ ἀκριβέστερον, πρὸς τὸ μετρίως  ἀναπαύεσθαι δι’ ἀνάληψιν ὑγείας. Ἄλλως γὰρ οὐδὲν ἐν ἀνθρώποις ἔργον  ἡμερινόν, ὃ μὴ καὶ νὺξ παρά γε τοῖς σπουδαιοτέροις κατορθοῖ.
urn:cts:greekLit:tlg4083.tlg001.hc:9.58|Ὅτι  συμβουλεύων ὁ Νέστωρ κἀνταῦθα τῷ βασιλεῖ φησιν Ἀτρείδη, σὺ μὲν ἄρχε, σὺ  γὰρ βασιλεύτατός ἐσσι, ἀντὶ τοῦ σὺ πάντων πραγμάτων καὶ παντὸς λόγου            προκαταβάλλου ἀρχάς. οἰκεῖον γὰρ τοῦτο τῷ εὐρυκρείοντι. Τὸ δὲ βασιλεύτατος ὁμοιόσχημόν ἐστι τῷ δεύτατος, περὶ οὗ ἀλλαχοῦ εἴρηται.
urn:cts:greekLit:tlg4083.tlg001.hc:9.59|Τὰ  δὲ ἐφεξῆς τῆς τοῦ γέροντος δημηγορίας τοιαῦτα δαίνυ δαῖτα γέρουσιν, ἔοικέ  τοι, οὔ τοι ἀεικές. πλεῖαί τοι οἴνου κλισίαι, τὸν νῆες Ἀχαιῶν ἠμάτιαι Θρῄκηθεν  ἐπ’ εὐρέα πόντον ἄγουσι: πᾶσά τοί ἐσθ’ ὑποδεξίη, πολέεσσι δ’ ἀνάσσεις,  πολλῶν δ’ ἀγρομένων τῷ πείσεαι, ὅς κεν ἀρίστην βουλὴν βουλεύσει. μάλα δὲ  χρεὼ πάντας Ἀχαιοὺς ἐσθλῆς καὶ πυκινῆς, ὅτι δήϊοι ἐγγύθι νηῶν καίουσι  πυρὰ πολλά. τίς ἂν τάδε γηθήσειε; νὺξ δ’ ἥδε ἠὲ διαρραίσει στρατὸν ἠὲ σαώσει,  τουτέστιν ἀμφίβολον εἴτε σωθησόμεθα κατὰ τὴν ἄρτι νύκτα εἴτε ἀπολούμεθα.  Πολύνους δὲ καὶ ἡ ῥηθεῖσα δημηγορία, εἰ καὶ ἄλλως γοργότερον ἐπιτέτμηται  οἰκείως τῷ καιρῷ, τὰ πλείω νοήματα κομματικῶς προφέρουσα.
urn:cts:greekLit:tlg4083.tlg001.hc:9.60|Σημείωσαι δὲ καὶ ὅτι τοῖς σωφρονοῦσιν οὐδὲν ἐμποδὼν τὸ συμπόσιον εἰς τὸ  φρονεῖν. Ἰδοὺ γὰρ ὁ Νέστωρ δαίνυ δαῖτα φησί, καθ’ ἣν ἐσθλὴ καὶ πυκινὴ  βουλὴ βουλευθήσεται, οἷα τοῦ οἴνου τὸ πρακτικὸν καὶ ἱλαρὸν τηνικαῦτα  προβαλλομένου, οὐ μὴν τὸν ἐκ μέθης τάραχον τὸν ἐκ τῆς τοῦ πίνειν ἀσυμμετρίας.  Ἣν σκορακίζων ὁ ῥήτωρ οὐ μείζονα κρατῆρα καθίστα φησὶν ἢ τοιοῦτόν τι,  ἀλλὰ δαίνυ δαῖτα, τὴν καὶ συνήθη καὶ θάλειαν, καθ’ ἣν οὐχ’ ὁ οἶνος αὐτὸς  χορηγήσει τὴν κατὰ τὸ δέον βουλήν, ἀλλὰ τὸ πολλοὺς ἀγηγέρθαι, ὡς ἕκαστον  εἰπεῖν ὃ νοεῖ. Ἰστέον δὲ ὅτι ἐν τῷ δαίνυ δαῖτα γέρουσιν, ἔοικέ τοι, οὔ τοι  ἀεικές, τὸ μὲν δαίνυ δαῖτα Ἀττικόν ἐστιν ἀντὶ τοῦ εὐώχει εὐωχίαν, ὡς  καὶ κατωτέρω τὸ βουλὴν βουλεύσει. Αὐτὸ δὲ τὸ δαίνυ ἐκ τοῦ δαίνυε κέκραται ἢ καὶ τρίτον ἐστὶ πρόσωπον παρατατικοῦ τοῦ ἐκ τοῦ δαίνυμι. Γέροντες  δὲ κἀνταῦθα οἱ ἔντιμοι καὶ βασιλικοί, ἐξ ὧν ἡ γερουσία παρονομάζεται, οἳ  καὶ εἰς συμπόσιον εἰώθασι συγκαλεῖσθαι τῷ βασιλεῖ. Ἰστέον δὲ ὅτι  ἔχει μὲν ὑγιῶς καὶ τὸ εἰπεῖν δαίνυ δαῖτα γέροντας. Ἐπέκρινε δὲ Ὅμηρος  τὴν ἐν δοτικῇ σύνταξιν, ἑτέρῳ λόγῳ σῴζοντι τὸ ἀκριβὲς ἐν τῷ νοεῖσθαι ἀντὶ            τοῦ ἵστα κρατῆρα καὶ τίθει δαῖτα γέρουσιν. Τὸ δὲ ἔοικέ τοι, οὔ τοι ἀεικές,  ἐκ παραλλήλου τῆς αὐτῆς ἐννοίας ἐστί. σαφέστερον δὲ τοῦ ἔοικέ τοι τὸ  οὔ τοι ἀεικές. Ἄλλως γὰρ τὸ ἔοικε λαμβάνεταί ποτε καὶ ἀντὶ τοῦ ὁμοιοῦται  καὶ φαίνεται.
urn:cts:greekLit:tlg4083.tlg001.hc:9.61|Ὅρα δὲ ὅτι φθάσας μὲν Ὅμηρος εἶπε νῆας ἐκ Λήμνου  ἐλθεῖν οἶνον ἀγούσας, ὃ δή, ὡς εἰκός, ὀλιγάκις ἐγίνετο καί ποτε, ἐνταῦθα δὲ  πλατύτερον ἱστορῶν τὰς τοῦ βασιλέως σκηνὰς πλήρεις εἶναί φησιν οἴνου,  ὃν νῆες Ἀχαιῶν ἠμάτιαι, ἤγουν καθ’ ἑκάστην ἡμέραν ἢ δι’ ἡμέρας, ἄγουσι  Θρῄκηθεν, ὅ ἐστιν ἐκ τῆς ἀντιπέραν Θρᾴκης, καθ’ ἣν καὶ ἐγεώργουν μέρη  τινὰ οἱ Ἀχαιοί, καθὰ τὰ περὶ Χερρόνησον, ὡς ἡ ἱστορία φησίν. Ἧς Θρᾴκης  μέρος καὶ ἡ Θρᾳκία Σάμος καὶ αἱ περὶ αὐτὴν νῆσοι, ὧν μία, ὡς εἰκός, καὶ  ἡ Λῆμνος. καὶ ἔοικε πολύοινος εἶναι καὶ τότε ἡ Θρᾴκη. Διὸ καὶ οἰκητήριον  ἐμυθεύετο Ἄρεος εἶναι διὰ τοὺς ἐκ μέθης θυμοὺς καὶ πολέμους, οὓς ὁ Θρᾷξ  Λυκοῦργος παύειν ἐθέλων ἐδίωκε τὸν Διόνυσον, ὡς προγέγραπται, ἄχρις οὗ  ὁ Διόνυσος οἶνος ἐνέπεσε τῇ θαλάττῃ φεύγων, εἴτε καὶ κατὰ τὴν ἀλληγορίαν  φευγόμενος, εἰ χρὴ οὕτως εἰπεῖν, διὰ τὸ ἄκρατον. Ἔκτοτε μέντοι φιληθεὶς  διὰ τὸ κεκρᾶσθαι ὕδατι πολιτικὸς γέγονε καὶ οὕτω προσιτὸς καὶ ἀδίωκτος,  οὗ μέρος καὶ ὁ παρὰ τοῖς παλαιοῖς τεθαλαττωμένος οἶνοσ. Ἰστέον δὲ καὶ  ὅτι αἱ ῥηθεῖσαι πλήρεις οἴνου βασιλικαὶ κλισίαι ἀφορμὴ τῷ Ἀχιλλεῖ ἐγένοντο  οἰνοβαρῆ τὸν βασιλέα ἐν τῇ αʹ ῥαψῳδίᾳ εἰπεῖν. Ἀπετίθει γὰρ οἶνον, ὡς ἔοικε,  σκωπτικῶς μὲν εἰπεῖν, ὡς οἰνόφλυξ, πρὸς ἱστορίαν δέ, διὰ τά, ὡς φαίνεται,  συχνὰ τῶν γερόντων συμπόσια.
urn:cts:greekLit:tlg4083.tlg001.hc:9.62|Τὸ δὲ πᾶσά σοί ἐστιν ὑποδεξίη ἀντὶ            τοῦ περιουσιάζῃ τοῖς ἀναγκαίοις καὶ πάντ’ ἔχεις τὰ πρὸς ξενίαν καὶ ὑποδοχὴν  γερόντων ἐπιτήδεια. Φασὶ γὰρ ἐν τῷ τῶν λαφύρων δασμῷ μοῖραν τῷ βασιλεῖ  ἀποκρίνεσθαι εἰς τὰ κοινὰ συμπόσια. Σημείωσαι δὲ ὅτι τὸ ὑποδεξίη διὰ τὸ  μέτρον ἔκτασιν τῆς παραληγούσης ἔπαθεν.
urn:cts:greekLit:tlg4083.tlg001.hc:9.63|Ἀρίστη δὲ γνώμη τὸ  πολλῶν ἀγρομένων τῷ πείσεαι, ὅς κεν ἀρίστην βουλὴν βουλεύσει. Δεῖ γὰρ τὸν  στρατηγὸν πολλῶν μὲν ἀκούειν, αἱρεῖσθαι δὲ τὸ ἄριστον. Καὶ ὅρα ὅπως τὰ τῶν  ἡρώων ἀεὶ συμπόσια σπουδαῖα ἦσαν, ὡς μυριαχοῦ δηλοῦσιν οἱ σοφοί, οἳ  συναγόμενοι τὰ σπουδῆς ἄξια παρ’ οἶνον ἐβούλευον. Ὡς γάρ φασιν οἱ παλαιοί,  ῥᾴονες ἑαυτῶν ἐν οἴνῳ ἐσμέν, ὃ καὶ ὁ Κωμικὸς ὑποκρουόμενός φησι τὸν νοῦν  ἵν’ ἄρδω καὶ λέγω τι δεξιόν. Καὶ ἡ τοῦ ὁμοτραπέζου δέ, φασί, κοινωνία  φιλοποιόν ἐστι. διὸ καὶ Πέρσαι πίνοντες μὲν βουλεύουσι, νήφοντες δὲ ἐπικρίνουσι. Καὶ ὁ Ῥοδίων δὲ νόμος κελεύει ταῖς μεγίσταις ἀρχαῖς συσσιτεῖσθαι  τοὺς ἀρίστους περὶ τῶν ἕωθεν πρακτέων βουλευσομένους. Οὔκουν οἱ Ἕλληνες  ἀγειρόμενοι πρὸς μέθην ἔπινον, ἀλλ’ ὅσον τὸ κοινωνικὸν συντηρῆσαι τὰ σπουδαῖα βουλεύοντας. Ὅρα δὲ καὶ ὅτι οὐ μόνον ἐν πολέμῳ συμφερτὴ καθ’ Ὅμηρον  τῶν ἀνδρῶν ἡ ἀρετή, ἀλλὰ καὶ ἐν βουλῇ. Τὸ γὰρ πολλῶν ἀγρομένων καὶ  πολλῶν συμφερομένων οὐ μακρὰν τῆς αὐτῆς ἐννοίας ἐστί.
urn:cts:greekLit:tlg4083.tlg001.hc:9.64|Καλῶς  δὲ καὶ τὸ ὃς ἂν ἀρίστην βουλὴν βουλεύσῃ. οὐ γὰρ τὴν ἁπλῶς ἀγαθήν, ἀλλὰ  τὴν ἀρίστην ἐπιλεκτέον βουλήν, ἣν καὶ ἐσθλήν φησι καὶ πυκινήν. Ἀττικὸν  δὲ τὸ βουλὴν βουλεύσει, ὡς εἴρηται.
urn:cts:greekLit:tlg4083.tlg001.hc:9.65|Μετ’ ὀλίγα δὲ ἀττικίζει Ὅμηρος  καὶ ἐν τῷ τίς ἂν τάδε γηθήσειεν, ὃ κατὰ ἔλλειψιν ἔφρασε προθέσεως, οἷον:  τίς ἂν εἰς τάδε ἢ κατὰ τάδε γηθήσειε. Δύναται δὲ καὶ ἀντιπτωτικῶς ἀντὶ  τοῦ: τίς ἂν τούτοις γηθήσειε.
urn:cts:greekLit:tlg4083.tlg001.hc:9.66|Τοιοῦτον δὲ καὶ τὸ μάλα χρεὼ  πάντας Ἀχαιοὺς ἐσθλῆς καὶ πυκινῆς. Ἢ γὰρ ἀντὶ τοῦ χρεία βουλῆς ἀγαθῆς  Πανέλλησιν ἢ χρεία βουλῆς εἰς πάντας Ἀχαιούς. Φασὶ δὲ καὶ Κρατῖνον οὕτω  που γράψαι γέγηθα τὸν ἄνδρα. Τοιοῦτον καὶ παρ’ Εὐριπίδῃ τὸ τοὺς εὐσεβεῖς            θεοὶ θνῄσκοντας οὐ χαίρουσι, καὶ παρὰ Σοφοκλεῖ τὸ ἥσθην πατέρα τὸν  ἐμὸν εὐλογοῦντά σε. Εἴη δ’ ἂν οὐκ ἀπᾷδον πρὸς ταῦτα οὐδὲ τὸ τὸ δ’ ἔπος,  ὃ ἐξερῶ τάχα, ἥδοιο μέν. Χρήσιμον δὲ εἰς αὐτὰ καὶ τὸ πρᾶξιν ἣν ἤλγησ'  ἐγώ.
urn:cts:greekLit:tlg4083.tlg001.hc:9.67|Ὅτι ἑπτακόσιοι ἐπελέγησαν φυλακτῆρες Ἑλλήνων, οἳ καὶ  ὑπὸ ἑπτὰ ἡγεμόσιν ἑκατοντάρχοις νύκτωρ μέσον τῆς τάφρου καὶ τοῦ τείχους  ἐκάθηντο, εἰ καὶ μὴ πυρὰ πολλὰ κατὰ τοὺς Τρῶας, ὅμως καὶ αὐτοὶ πῦρ ἀνάψαντες, ὡς ἂν βλεπόμενοι μὴ δοκοῖεν θορυβεῖσθαι καὶ κρύπτεσθαι, εἴγε πῦρ  κείαντες, ὅ ἐστι καύσαντες, τίθεντο δόρπα ἕκαστος.
urn:cts:greekLit:tlg4083.tlg001.hc:9.68|Διὰ διφθόγγου  δὲ καὶ νῦν τὸ κείαντο παρὰ τοῖς παλαιοῖς ἀντιγράφοις, ὡς φαίνεσθαι κἀνταῦθα  προϋποκεῖσθαι τοῦ καίω ῥήματος τὴν διὰ τοῦ ε ψιλοῦ γραφὴν καὶ εἶναι, καθὰ  καὶ ἐν Ὀδυσσέιᾳ σαφῶς δηλοῦται, κέω ὡς ῥέω, καὶ συναιρέσει κῶ ὡς ῥέω  ῥῶ, εἶτα κατὰ παραγωγὴν καίω ὡς ῥῶ ῥαίω, τὸ φθείρω, ἐξ οὗ καὶ ὁ ῥαιστήρ  καὶ ὁ κυνοραϊστής.
urn:cts:greekLit:tlg4083.tlg001.hc:9.69|Ὅτι δὲ τοσοῦτοι, ὡς ἐρρέθη, τὸ τῶν φυλάκων  ἦσαν τάγμα, οἳ σὺν τεύχεσσιν ἐσσεύοντο, κὰδ δὲ μέσον τάφρου καὶ τείχεος   ἷζον ἰόντες, δηλοῖ ὁ ποιητὴς γράψας οὕτω ἕπτ’ ἔσαν ἡγεμόνες φυλάκων,  ἑκατὸν δὲ ἑκάστῳ κοῦροι ἅμ’ ἔστειχον δολίχ’ ἔγχεα χερσὶν ἔχοντες. Καὶ  ὅρα ὡς οὐδὲ νῦν τοξόται παρὰ τούτοις. Πείθουσι γὰρ ἑαυτοὺς μὴ ἕκαθεν  ἀμύνεσθαι δι’ ἑκηβολίας ἀλλ’ αὐτοσχεδόν.
urn:cts:greekLit:tlg4083.tlg001.hc:9.70|Συντάσσονται δὲ τοῖς  ἑπτὰ ἡγεμόσι καὶ ὁ τοῦ Νέστορος Θρασυμήδης καὶ ὁ τοῦ Ἄρεος Ἀσκάλαφος  καὶ ὁ Μηριόνης.
urn:cts:greekLit:tlg4083.tlg001.hc:9.71|Ὅτι χρήσιμον εἰς εἰλαπίνην σώφρονα τὸ ὁ δεῖνα,  ὡς ἐνταῦθα ὁ βασιλεύς, γέροντας ἀολλέας ἦγεν Ἀχαιῶν ἐς κλισίην, παρὰ  δέ σφι τίθει μενοεικέα δαῖτα. οἳ δ’ ἐπ’ ὀνείαθ’ ἑτοῖμα προκείμενα καὶ ἑξῆς,  ταὐτολογικῶς τοῖς ἀλλαχοῦ γραφεῖσιν. Ὅρα δὲ καὶ ἐνταῦθα τὸ τῆς φράσεως καιρίως ἀπέριττον. Οὐ γὰρ διεσκεύασε τὰ τῆς δαιτός, ἀλλ’ ἐπῆλθε πάνυ  γοργῶς, οἷα μὴ ἔχων καιρὸν ἐμπλατύνασθαι εἰς διασκευήν.
urn:cts:greekLit:tlg4083.tlg001.hc:9.72|Ὅτι  ὁ γέρων Νέστωρ, οὗ καὶ πρόσθεν ἀρίστη φαίνετο βουλή, πάμπρωτος ὑφαίνειν  ἤρχετο μῆτιν καὶ εἶπε συνήθως Ἀτρείδη κύδιστε, ἄναξ ἀνδρῶν Ἀγάμεμνον,  ἐν σοὶ μὲν λήξω, σέο δ’ ἄρξομαι, οὕνεκα πολλῶν λαῶν ἐσσι ἄναξ καί σοι θεὸς            ἐγγυάλιξεν, ἤγουν ἔδωκε, σκῆπτρόν τ’ ἠδὲ θέμιστας, ἵνα σφίσι βουλεύῃσθα.  Καὶ ὅρα ὅπως κἀνταῦθα ὁ Νέστωρ φιλοβασιλεύς, οὐχ’ ἧττον ἤπερ Ὀδυσσεὺς  δημοχαριστὴς καὶ φιλόδημος, ὡς ἤδη δέδεικται.
urn:cts:greekLit:tlg4083.tlg001.hc:9.73|Λέγει δὲ ὁ Νέστωρ  ὡς οἷον γνωματευόμενος καί, ὅτι διὰ τοῦτό σε χρὴ πέρι μὲν φάσθαι ἔπος ἠδ'  ἐπακοῦσαι, ὡς χρεὼν ὂν τὸν βασιλέα καὶ βουλὴν εἰπεῖν ὑπὲρ τοὺς ἄλλους καὶ  ἑτέρου δὲ λέγοντος ἐπακοῦσαι.
urn:cts:greekLit:tlg4083.tlg001.hc:9.74|Κρηῆναι δέ, φησίν, ἤτοι τελέσαι,  καὶ ἄλλῳ ὅτ’ ἄν τινα θυμὸς ἀνώγῃ εἰπεῖν εἰς ἀγαθόν. σέο δ’ ἕξεται ὅττι κεν  ἄρχει, τουτέστι σοῦ τοῦ βασιλέως λογισθήσεται καὶ σοῦ ἅψεται καὶ σὸν  ἔσται, ὅπερ ἐν τῇ βουλῇ ἀρχικὸν καὶ πρωτεῦον φανείη καὶ κρατυνθείη. Ὡς  γὰρ αἱ κατὰ μάχην ἀριστεῖαι τοῖς βασιλεῦσι προσλογίζονται, οὕτω καὶ τὰ ἐκ  τῆς βουλῆς, ᾗπερ αὐτοὶ πάρεισιν, ἀγαθά.
urn:cts:greekLit:tlg4083.tlg001.hc:9.75|Ὅρα δὲ τὸ πάμπρωτος  καὶ νῦν ἀκριβῶς ῥηθέν. Ἐν πολλῷ γὰρ ἀριθμοῦ χύματι πολλὰ πρῶτα τῷ λόγῳ  τῶν πρός τι. ὃ γὰρ τοῦ ἐφεξῆς προτέτακται, πρῶτον ἐκείνου λέγοιτ’ ἄν. τὸ  δὲ πρὸ πάντων εἴη ἂν ἐκεῖνο πάμπρωτον. Τὴν δὲ τροπικὴν περιεργίαν τοῦ  ὑφαίνειν μῆτιν δοκεῖ ἀνακαλύπτειν ἡ ἐν Ὀδυσσείᾳ τῆς Πηνελόπης ἱστορία.  Ὑφαίνουσα γὰρ ἐκείνη πέπλον τὸν περιᾳδόμενον μῆτιν καὶ δόλον ὕφαινε.
urn:cts:greekLit:tlg4083.tlg001.hc:9.76|Τὸ δὲ φαίνετο ἀρίστη βουλή ἀντὶ τοῦ ἀπεφαίνετο ἢ ἔφαινεν, ἔλαμπεν.  Οὐ γὰρ δήπουθεν ἐνομίζετο.
urn:cts:greekLit:tlg4083.tlg001.hc:9.77|Οὕτω καὶ μετ’ ὀλίγα ὁ Νέστωρ  συνιστῶν ἑαυτὸν ἐν τῷ ὥς μοι δοκεῖ εἶναι ἄριστα οὐ διστάζοι ἐν τῷ ὥς μοι  δοκεῖ. Πῶς γὰρ ἂν διστάζοι ὁ ἐπαγαγὼν τὸ οὐ γάρ τις ἄμεινόν τι νοήσει.  Φησὶ γὰρ μετὰ τὸ ὥς μοι δοκεῖ ἄριστα τὸ οὐ γάρ τις νόον ἄλλος ἀμείνονα  τοῦδε νοήσει οἷον ἐγὼ νοέω. Ἔνθα τὸ νόον καὶ νοήσει καὶ νοέω  τρόπου ἐστίν, ὁποίου καὶ τὸ βουλὴν βουλεύσει καὶ τὰ κατ’ αὐτό, ποιοῦν καὶ  σχῆμά τι ἐπιμονῆς. Τὸ δὲ νόον, ὅπερ ἔννοιαν δηλοῖ καὶ νόημα, ὁμωνυμεῖ τῷ            νόῳ, οὗ προβολαί εἰσι τὰ νοήματα. Καὶ ἔστι συνήθης ἡ λέξις. Νοῦν γὰρ λόγου  φαμέν, καθότι καὶ νοεῖν αὐτὸν λέγομεν, ὡς τὸ πυθοίμεθ’ ἂν τὸν χρησμὸν ἡμῶν  ὅ τι νοεῖ, τουτέστι ποταπὴν ἔννοιαν κρύπτει.
urn:cts:greekLit:tlg4083.tlg001.hc:9.78|Τὸ δὲ φαίνετο βουλή  ταὐτὸν τῷ μῆτις, ὃ ἀνωτέρω κεῖται, πολυωνυμούμενον πρὸς τὴν βουλὴν καὶ  τὴν σκέψιν καὶ τὸ βούλευμα.
urn:cts:greekLit:tlg4083.tlg001.hc:9.79|Τὸ δὲ ἐν σοὶ μὲν λήξω, σοῦ δ’ ἄρξομαι  σχῆμα μὲν ὑστερολογίας ἐστί — Προτερεύει γὰρ λήξεως ἡ ἀρχή. — , δηλοῖ  δὲ προεκθετικῶς, ὅτι ἀπὸ σοῦ ἄρξομαι δημηγορῶν καὶ εἰς σὲ καταλήξω, ἤγουν  σὲ ἀρχὴν καὶ τέλος τοῦ λόγου ποιήσομαι, ὡς περὶ πλείονός σε τῶν ἄλλων  τιθέμενος, ὃ δὴ καὶ ἐνταῦθα ὁ γέρων ποιεῖ, ἀρξάμενος τῆς συμβουλῆς ἐκ τοῦ  βασιλέως καὶ εἰς αὐτὸν περάνας αὐτήν.
urn:cts:greekLit:tlg4083.tlg001.hc:9.80|Τὸ δὲ οὕνεκα πολλῶν  λαῶν εἶ ἄναξ ἔστι μὲν αἰτιολογία καὶ τοῦ ἐν σοὶ μὲν λήξω, σοῦ δ’ ἄρξομαι,  μάλιστα δὲ αἰτιολογικόν ἐστι τοῦ κατωτέρω, ἤγουν τοῦ χρή σε πέρι μὲν  φάσθαι ἔπος καὶ ἑξῆς, ἵνα λέγῃ, ὡς διότι πολλῶν ἄρχεις, διὰ τοῦτο  χρή σε καὶ περιττὸν τὴν δημηγορίαν εἶναι καὶ ἄλλων ἀκούειν. Ἐκεῖνο μὲν  γὰρ παναρίστου καὶ αὑτῷ πάντα νοοῦντος, τοῦτο δὲ ἐσθλοῦ ὡς ἑτέρῳ πειθομένου καὶ κραίνοντος τὸ ῥηθὲν εἰς ἀγαθόν. Εἰ δὲ τοῦθ’ οὕτως ἔχει, προηγεῖται  κἀνταῦθα περιβλητικῶς ἡ αἰτία τοῦ αἰτιατοῦ νοήματος.
urn:cts:greekLit:tlg4083.tlg001.hc:9.81|Τὸ δὲ σκῆπτρόν  τ’ ἠδὲ θέμιστας ἀσφαλῶς πέφρασται κατὰ συνδυασμόν. Οὐ γὰρ ὁ σκῆπτρον  ἁπλῶς ἔχων ἤδη καὶ σκηπτοῦχος βασιλεύς ἐστιν, εἴγε καὶ ὁ πτωχικὸς Ὀδυσσεὺς  ἐν Ὀδυσσείᾳ σκῆπτρον ἔχει. Καὶ ἄναξ δέ τις ἐν τοῖς μετὰ ταῦτα σιωπῇ σκῆπτρον  ἔχων ἐπ’ ὄγμου ἵσταται, οἰκοδεσπότης ἐκεῖνος ὤν. Ὁ δὲ κυρίως ἄναξ καὶ  σκῆπτρον θεόθεν ἔχει καὶ θέμιστας οἷα καὶ δικασπόλος.
urn:cts:greekLit:tlg4083.tlg001.hc:9.82|Ὅρα δὲ ὡς  καὶ λόγιον βούλεται εἶναι τὸν βασιλέα, ἐν οἷς λέγει, ὡς χρή σε πέρι μὲν φάσθαι  ἔπος. οὐ γὰρ ἁπλῶς φάσθαι χρή, ἀλλὰ περισσῶς. Δῆλον δ’ ὡς τὸ περιττῶς  φράζειν ἀνάπαλιν ἔχει πρὸς τὸ ἀφελῶς, ὅ ἐστιν ἀπερίττως.
urn:cts:greekLit:tlg4083.tlg001.hc:9.83|Τὸ δὲ           κρηῆναι, ὅ ἐστιν ἐπιτελέσαι, καὶ ἄλλῳ, ἤγουν ἄλλου ἔπος, ὅταν εἰς ἀγαθόν  τις εἴπῃ, οὐ μὴν εἴς τι φαῦλον, παράφρασίς ἐστι τοῦ πολλῶν ἀγρομένων  τῷ πείσεαι, ὃς ἂν ἄριστα βουλεύσῃ. Ἔχεται δέ πως καὶ τοῦ καθ’ Ἡσίοδον  ἐσθλὸν εἶναι κἀκεῖνον, ὃς εὖ εἰπόντι πίθηται.
urn:cts:greekLit:tlg4083.tlg001.hc:9.84|Τὸ δὲ σέο δ’ ἕξεται  ὅττι κεν ἄρχῃ ἶσον εἶναι ἀποφαίνεται τῷ ἀγαθῷ συμβούλῳ καὶ τὸν κυροῦντα  τὴν συμβουλὴν καὶ μὴ φθονοῦντα ἤ τι τοιοῦτον πάσχοντα. φθόνῳ γὰρ καὶ  θυμῷ καὶ ἔριδι πολλὰ τῶν κοινῶν ἀνετράπησαν. Ἰστέον δὲ ὅτι δυσμίμητος  φράσις τὸ σέο δ’ ἕξεται ὅττι κεν ἄρχῃ, ληφθεῖσα ὡς ἀπὸ πείσματος, ὅ ἐστι  σχοίνου, ἀρχομένου μέν ποθεν, συνδέοντος δὲ πρὸς τῷ ἑτέρῳ ἄκρῳ ἄλλο τι.  Καὶ δηλοῖ ὡς ὁ ἔκ τινος ἀγαθὸς λόγος τελεσφορηθεὶς ὑφ’ ἑτέρου ἀρχὴν μὲν  ἄλλοθεν ἔσχεν, ἔχεται δέ πως καὶ τοῦ ἀποτελέσαντος αὐτὸν καὶ δοκεῖ αὐτοῦ  μάλιστα εἶναι, ὃς ἴσχυσε τὸν ἀγαθὸν λόγον εἰς τέλος ἀγαγεῖν.
urn:cts:greekLit:tlg4083.tlg001.hc:9.85|Ὅτι ἐν οἷς λέγει ὁ ῥήτωρ Νέστωρ αὐτὰρ ἐγὼν ἐρέω, ὥς μοι δοκεῖ εἶναι  ἄριστα. οὐ γάρ τις νόον ἄλλος ἀμείνονα τοῦδε νοήσει, οἷον ἐγὼ νοέω ἠμὲν  πάλαι ἠδ’ ἔτι καὶ νῦν — Λέγει δὲ περὶ τοῦ εἰς Ἀχιλλέα πρεσβεῦσαι. —   διδασκόμεθα οἷον εἶναι χρὴ τὸν σύμβουλον. Ὡς γὰρ τοῖς σοφοῖς ἀρέσκει,  οὐ σχεδιάσει ὁ συμβουλεύων περὶ μεγάλων, ἀλλ’ ἐρεῖ ἐσκεμμένος πάλαι ἥκειν,  καὶ οὐ τὸ ἐπιὸν φθέγγεσθαι οὐδὲ διστάζων δημηγορήσει, ἀλλ’ ἀξιωματικῶς  λέγων. Ὅρα δὲ οἷον ἡ ἀνάγκη. ὁ γὰρ φιλοβασιλεὺς ῥήτωρ εἰς ὑπόπτωσιν  ἄγει τὸν βασιλέα διὰ περίστασιν ἀναγκαίαν ὡς εἰς Ἀχιλλέα πρεσβεύσειν.
urn:cts:greekLit:tlg4083.tlg001.hc:9.86|Νόον δέ, ὡς εἴρηται, τὸ νόημα λέγει ὁμωνύμως τῷ νοοῦντι λογισμῷ.  Καὶ ἔστι κἀνταῦθα τὸ νόον νοήσει σχήματος Ἀττικοῦ.
urn:cts:greekLit:tlg4083.tlg001.hc:9.87|Ἰστέον  δὲ ὅτι τε τὸ πάλαι ἑρμηνεύων ὁ ποιητής φησιν ἐξ ἔτι τοῦ, ὅτε διογενὲς  Βρισηί̈δα κούρην χωομένου Ἀχιλῆος ἔβης κλισίηθεν ἀπούρας. Καὶ ὅτι τὸ  ἠδ’ ἔτι καὶ νῦν περισσὸν συνήθως ἔχει τὸν ἕνα σύνδεσμον, ὁποῖόν τι καὶ τὸ  ἠδέ κε καὶ οὗ πατρός, ἀντὶ τοῦ καὶ τοῦ ἰδίου πατρός. Καὶ ὅτι ἐν τῷ ἐξ ἔτι  τοῦ, ἤγουν τούτου τοῦ χρόνου, περιττὸν κεῖσθαι δοκεῖ τὸ ἔτι, καὶ ἔστιν ὅμοιον  τῷ ἐξ ἔτι πατρῶν. καὶ ὅτι τὸ ἐξ ἔτι τοῦ ταὐτόν ἐστι τῷ ἐξ ὅτου. Καὶ            ὅτι ὁ Νέστωρ, ὅτε καιρὸν εὗρε, κατακρίνων τὸν βασιλέα ἐφ’ οἷς ὕβρισεν εἰς  Ἀχιλλέα, οὐ μόνον λέγει, ὅτι ἑλὼν ἔχεις γέρας, ἀλλὰ καὶ ὅτι ἔβης τὴν Βρισηί̈δα  ἐκ τῆς τοῦ Ἀχιλλέως λαβὼν σκηνῆς, ὅπερ οὐδ’ Ἀχιλλεὺς εἶπεν. Ἐκεῖνος  γὰρ ἐπιεικέστερον τῇ μητρὶ ἔφη, ὅτι κήρυκες αὐτὴν ἔβαν ἄγοντες, ὁ δὲ γέρων  δριμύτερον τοῦ βασιλέως καθάπτεται, ἀφ’ ὧν ἐκεῖνος εἶπεν ἀπειλησάμενος,  ὡς ἐγὼ ἄγω Βρισηί̈δα αὐτὸς ἰὼν κλισίηνδε.
urn:cts:greekLit:tlg4083.tlg001.hc:9.88|Λέγει δὲ ὁ Νέστωρ  καὶ ὅτι οὔ τι καθ’ ἡμέτερόν γε νόον, μάλα γάρ τοι ἔγωγε πόλλ’ ἀπεμυθεόμην,  ἤτοι ἀπηγόρευον, ὃ ἀνάπαλιν ἔχει πρὸς τὸ μυθεῖσθαι καὶ παραμυθεῖσθαι.  Ὅτι δὲ ἀληθῶς ὁ γέρων ἀπεμυθεῖτο, ἡ αʹ ῥαψῳδία δηλοῖ ἐν τῷ μήτε σὺ τόνδ'  ἀγαθός περ ἐών καὶ ἑξῆς. Εἰ δὲ μὴ πόλλ’ ἀπεμυθεῖτο — Οἴδαμεν γὰρ ὡς ἐν  τῇ ῥηθείσῃ ῥαψῳδίᾳ καίρια μέν, οὐ πολλὰ δὲ ὁ ῥήτωρ ἀπεμυθήσατο. — ,  νοητέον ὡς κατὰ τὸ σιωπώμενον οὐκ ὀλίγα ὕστερον τὸν βασιλέα ἐμέμψατο,  ἐφ’ οἷς ἐκεῖνος εἰς τὸν τηλικοῦτον Ἀχιλλέα ὕβρισεν
urn:cts:greekLit:tlg4083.tlg001.hc:9.89|Εἶτα ἐξαίρων  τῷ λόγῳ τὸν Ἀχιλλέα φησὶ σὺ δὲ σῷ μεγαλήτορι θυμῷ εἴξας ἄνδρα φέριστον,  ὃν ἀθάνατοί περ ἔτισαν, ἠτίμησας. Καὶ ὅρα, ὡς παιδεύει Ὅμηρος, ὅπως χρὴ  πεπαιδευμένως τοῖς ἄρχουσιν ὁμιλεῖν. Νέστωρ γὰρ τῷ βασιλεῖ δι’ αὐθάδειαν  καὶ προπέτειαν εἰς Ἀχιλλέα ὑβρίσαντι λέγει, ὅτι μεγαλήτορι θυμῷ εἴξας  ἠτίμησε τὸν Ἀχιλλέα, ψυχῆς μὲν μεγαλειότητα καλέσας καθ’ ὑπαλλαγὴν  ὀνόματος τὴν αὐθάδειαν, τὸ δὲ προπετεύσασθαι εἶξαι εἰπών. Αὐτὸς μέντοι  ὁ βασιλεὺς μετ’ ὀλίγα ἑαυτοῦ καταγνοὺς λευγαλέας φρένας τὰς οἰκείας λέγει,  ὡς οἷον ὀλοόφρονα, ἤγουν ὀλεθριόφρονα, καλέσας ἑαυτὸν ἀντὶ μεγαλήτορος.  Δύναται δὲ μεγαλήτορα θυμὸν λέγειν καὶ τὸν πάνυ μέγαν θυμόν, ὡς μετ’ ὀλίγα  ἐν τοῖς πρὸς Ἀχιλλέα λόγοις ῥηθήσεται.
urn:cts:greekLit:tlg4083.tlg001.hc:9.90|Ἰστέον δὲ ὅτι τὸ ὅτε διογενές καὶ ἑξῆς γράφεται καὶ ὅτε διογενεῦς, ὁμοίως τῷ Ὀδυσσέος Ὀδυσσεῦς, ἵνα λέγῃ τὴν κόρην τοῦ διογενοῦς Ἀχιλλέως. Καὶ εἶχε μὲν διογενοῦς εἰπεῖν  ἀσφαλῶς, προείλετο δὲ τὸ ποιητικώτερον.
urn:cts:greekLit:tlg4083.tlg001.hc:9.91|Τὸ δὲ χωομένου Ἀχιλῆος  παιδευτικῶς πρόσκειται, ὡς μὴ δέον ὂν τὸν ἀγαθὸν βασιλέα δριμέως ἐπεξιέναι  τῷ ὀργιζομένῳ ἄγαν καὶ οὕτως ἐπισκοτουμένῳ τὸν νοῦν ἥρωϊ.
urn:cts:greekLit:tlg4083.tlg001.hc:9.92|Τὸ  δὲ οὔ τι καθ’ ἡμέτερόν γε νόον ἐπὶ τῶν ἀπαρεσκομένων τινὶ ἁρμόττει εἰπεῖν.
urn:cts:greekLit:tlg4083.tlg001.hc:9.93|Ἐπὶ δέ γε τῶν θελόντων σπείσασθαι πρὸς ἐχθραίνοντα οἰκεῖον τὸ  φραζώμεθα ὥς κέν μιν ἀρεσσάμενοι πεπίθοιμεν δώροισίν τ’ ἀγανοῖσιν ἔπεσσί           τε μειλιχίοισι, τουτέστι παντὶ τρόπῳ, καὶ λόγοις ἱλαροῖς καὶ ἔργοις δεξιωτικοῖς.
urn:cts:greekLit:tlg4083.tlg001.hc:9.94|Ὅρα δὲ καὶ νῦν τὸ ἠτίμησεν ἀνομοίως λεχθὲν τῇ ὕστερον  χρήσει. Οἱ γὰρ μεθ’ Ὅμηρον ἠτίμωσε λέγουσι κατὰ συζυγίας ἐναλλαγήν, ὃ  δὴ καὶ ἐπ’ ἄλλων γίνεται τῆς συνθέσεως ἐναλλαττούσης τὰς συζυγίας, οἷον  δοκῶ δοκεῖς τὸ ἁπλοῦν, προσδοκῶ δέ, προσδοκᾷς, τὸ σύνθετον. Οὕτω καὶ  ὁρῶ ὁρᾷς ἐν ἁπλότητι, ἐν δὲ συνθέσει θεωρῶ θεωρεῖς, καὶ κυκλῶ μὲν κυκλοῖς,  ὃ καὶ κυκλεύειν φαμέν, εἰσκυκλῶ δὲ εἰσκυκλεῖς, καὶ λογίζω μέν, ἐλλογῶ δέ,  ὡς τὸ ἐμοὶ ἐλλόγει, καὶ χειρίζω μὲν χειρίσω, διαχρῶ δὲ διαχρήσω, καὶ  σκοτίζω μέν, ἐπισκοτῶ δέ, καὶ ἱερεύω μὲν βαρυτόνως, καλλιερῶ δὲ περισπωμένως, καὶ τοπῶ μὲν τοπᾷς, καχυποτοπῶ δὲ καχυποτοπεῖς, καὶ ξενίζω μὲν  καὶ κακίζω, προξενῶ δὲ καὶ φιλοξενῶ καὶ ἐκκακῶ, καὶ ὁρίζω μέν, ὁμορῶ  δέ, καὶ ὁρκίζω μέν, εὐορκῶ δέ, καὶ ὁπλίζω εὐοπλῶ, πλέω εὐθυπλοῶ, ῥέω  εὐροῶ, σὺν δὲ μυρίοις ἑτέροις καὶ τιμῶ μὲν τιμήσω, τὸ ἁπλοῦν, ἀτιμῶ δὲ  ἀτιμώσω, τὸ σύνθετον, παρὰ τοῖς μεθ’ Ὅμηρον.
urn:cts:greekLit:tlg4083.tlg001.hc:9.95|Ἀρέσασθαι δὲ καὶ  νῦν τὸ εἰς φιλίαν ἁρμόσασθαι, ὅθεν καὶ ἀρθμός ἡ φιλία καὶ ἑταῖροι ἐρίηρες, οἱ  ἄγαν ἀλλήλοις ἀρεστοί, ὅ ἐστιν ἡρμοσμένοι, καὶ πρόσαρμα δὲ ἡ τῷ σώματι  προσφυὴς τροφή. μετ’ ὀλίγα δὲ καὶ ἐνεργητικῶς ἀρέσαι φησὶ τὸ φιλοφρονήσασθαι. Καὶ τὸ ἀρήσασθαι δὲ ἀντὶ τοῦ εὔξασθαι ὁμοίας ἐστὶ δυνάμεως. καὶ γὰρ  καὶ τὸ ἀρᾶσθαι ἁρμονία τίς ἐστι πρὸς θεόν, ὥσπερ καὶ ἡ εὐχή, ἣν ὁ Αἰλιανὸς  πρέσβιν φησὶ πρὸς θεὸν ἀδωρότατον.
urn:cts:greekLit:tlg4083.tlg001.hc:9.96|Ὅρα δὲ καὶ ἐν στίχῳ ἑνὶ πάρισα  τέσσαρα, τὸ δώροισι καὶ ἑξῆς, ὡς προγέγραπται.
urn:cts:greekLit:tlg4083.tlg001.hc:9.97|Ὅτι ὥσπερ  ἡ Ἑλένη ἔλεον ἐπισπᾶται ὁμολογοῦσα ἰδίαν κακίαν καὶ κατηγοροῦσα ἑαυτῆς,  οὕτω καὶ νῦν ὁ βασιλεὺς προκαλεῖται συγγνώμην, λέγων ὦ γέρον, οὔ τι  ψεῦδος ἐμὰς ἄτας κατέλεξας. ἀασάμην, οὐδ’ αὐτὸς ἀναίνομαι. Ὁμολογεῖ            δὲ καὶ ὅτι ἀντί νυ πολλῶν λαῶν ἐστὶν ἀνήρ, οὐχ’ ὁ Ἀχιλλεύς, — Τοῦτο γὰρ  ἔτι ὀκνεῖ ἐξ ὀνόματος εἰπεῖν. — , ἀλλ’ ἁπλῶς ὁ θεοφιλής. Ἐπάγει γὰρ ὅν  τε θεὸς κῆρι φιλήσῃ, ὡς νῦν τοῦτον ἔτισε, δάμασσε δὲ λαὸν Ἀχαιῶν.
urn:cts:greekLit:tlg4083.tlg001.hc:9.98|Εἶτά φησιν ἐθέλειν ἀρέσαι, ὡς εἴρηται, δοῦναί τε σὺν μιᾷ τῶν θυγατέρων  καὶ σὺν ἑτέραις γυναιξὶ καὶ πόλεσι δὲ καὶ ἑτεροῖα ἄποινα τῷ Ἀχιλλεῖ, ἅπερ  αὐτὸς μὲν ἀπερείσια λέγει καὶ περικλυτὰ καὶ μάλα πολλά, Νέστωρ δὲ οὐκ  ὀνοστὰ εἶναί φησιν. Ὀδυσσεὺς δὲ ἐν τοῖς ἑξῆς ἄξια δῶρα διδόναι τῷ Ἀχιλλεῖ  λέγει τὸν Ἀγαμέμνονα, εἰς ταὐτὸν κἀνταῦθα τοῖς δώροις ἀγομένων τῶν  ἀποίνων κατὰ σχῆμα πολυωνυμίας. Λέγουσι δὲ οἱ παλαιοὶ ἐν τούτοις ὡς, εἰ  μὲν φιλοχρήματος ὁ Ἀχιλλεύς, πολλὰ τὰ ἐξ Ἀγαμέμνονος δῶρα, εἰ δὲ  φιλογύνης, ἔχει τῶν βασιλέως θυγατέρων, ἣν ἂν ἕλοιτο, εἰ δὲ φιλότιμος, ἔχει  καὶ τὸ τιμᾶσθαι διά τε τὸ βασιλικὸν κῆδος καὶ τὰς πόλεις ἃς προῖκα λήψεται.
urn:cts:greekLit:tlg4083.tlg001.hc:9.99|Ἰστέον δὲ ὅτι ὁ ὁμολογῶν πταῖσαι εἴποι ἂν πρὸς τὸν ἐλέγχοντα τὸ  οὔ τι ψεῦδος ἐμὰς ἄτας κατέλεξας καὶ ἑξῆς, ὡς ἀνωτέρω εἴρηται. Ἔστι δὲ τὸ  ψεῦδος μὲν ἐπιρρηματικὸν ἀντὶ τοῦ ψευδῶς, εἰ μή τις ἴσως ἐθέλει στίζειν  ἐν τῷ οὔ τι ψεῦδος, εἶτα ἐπάγειν ἀσυνδέτως κατ’ ἔλλειψιν τὸ ἐφεξῆς, ἵνα  λέγῃ κομματικῶς: οὔ τι ψεῦδός ἐστιν ὧν ἐδημηγόρησας, ἐμὰς ἄτας κατέλεξασ.
urn:cts:greekLit:tlg4083.tlg001.hc:9.100|Τὸ δὲ κατέλεξας ἀντὶ τοῦ ἠρίθμησας. Δοκεῖ γάρ τισι μὴ ἐν χρήσει  παρὰ τῷ ποιητῇ εἶναι τὸ λέξαι ἀντὶ τοῦ εἰπεῖν.
urn:cts:greekLit:tlg4083.tlg001.hc:9.101|Τὸ δὲ ἀασάμην  τὸ ῥῆμά ἐστιν, ἐξ οὗ ἡ ἄτη γίνεται, ἀεὶ ἐκτείνουσα ὡς ἀπὸ κράσεως τὸ ἐν ἀρχῇ            δίχρονον, εἰ καὶ ἡ ἄση, ἄλλο τι παρὰ τὴν ἄτην οὖσα, ὡς καὶ οἱ Ἀσκληπιάδαι  δηλοῦσι, συστέλλει τὴν ἄρχουσαν, καθὰ καὶ Εὐριπίδης δηλοῖ ἐν τῷ ἔπαυσε  καρδίαν ἄσης. Ὅρα δὲ ὅτι τὸ ἀασάμην ἐκτείνει μὲν τὴν ἄρχουσαν ἐν διαφόροις τόποις διὰ δακτύλου ἀπαρτισμόν, συστέλλει δὲ τὴν μετ’ αὐτήν. Ἐφεξῆς  δὲ ἐν τῷ οὐκ ἐνόησεν, ἀάσατο δέ ἀνάπαλιν βραχύνει μὲν ὡς ἐν μεταθέσει  χρόνου τὸ κατάρχον δίχρονον, ἐκτείνει δὲ τὸ μετ’ αὐτό. Τὸ δὲ ἀναίνεσθαι  ταὐτόν ἐστι τῷ μὴ αἰνεῖν, ἤγουν συναινεῖν καὶ συγκατατίθεσθαι.
urn:cts:greekLit:tlg4083.tlg001.hc:9.102|Τὸ δὲ ἀντί νυ πολλῶν λαῶν ἐστιν ἀνήρ, ὃν θεὸς φιλήσει γνωμικῶς εἴρηται.  Λέγει δὲ ὅτι ὁ θεοφιλής, κἂν εἷς εἴη, ὅλως παρεξισοῦται πλείοσι, καὶ πιστοῦται  τὸν λόγον ἐκ τοῦ Ἀχιλλέως, καταγαγὼν συνήθως τὸ καθόλου εἰς μερικὸν  καὶ δείξας ἀντὶ πολλῶν λαῶν εἶναι τὸν εἰς τοσοῦτον τιμηθέντα, ὡς δαμασθῆναι  δι’ αὐτὸν πολὺν οὕτω λαόν.
urn:cts:greekLit:tlg4083.tlg001.hc:9.103|Ἐν τούτοις δὲ τὸ ἀλλ’ ἐπεὶ ἀασάμην  φρεσὶ λευγαλέῃσι πιθήσας, ἂψ ἐθέλω ἀρέσαι δόμεναί τ’ ἀπερείσι’ ἄποινα.  ὑμῖν δ’ ἐν πάντεσσι περικλυτὰ δῶρ’ ὀνομήνω οἰκεῖόν ἐστι προσώπῳ μεταμελομένῳ ἐφ’ οἷς ἔπταισε. Περὶ δὲ τῶν ἐν τῷ τοιούτῳ νοήματι λέξεων προγέγραπται. Ὀνομαίνειν δὲ καὶ ἐνταῦθα τὸ πρὸς ὄνομα καταλέγειν, ὃ δὴ ποιεῖ  εὐθὺς ὁ βασιλεὺς ἐξαριθμούμενος, ἃ δώσει τῷ Ἀχιλλεῖ.
urn:cts:greekLit:tlg4083.tlg001.hc:9.104|Ὅτι τῶν  τριπόδων οἱ μὲν ἐμπυριβῆται, οἳ καὶ αἴθωνες ἴσως λέγοιντο ἂν ὡς πυρὶ  αἰθόμενοι καὶ οὕτω χρήσιμοι, οἱ δὲ ἀναθεματικοὶ πρὸς κάλλος ἀνατιθέμενοι  ἐν οἴκοις ἢ ναοῖς, ἄχραντοι πυρὶ φυλαττόμενοι, οὓς ἀπύρους ἐνταῦθά φησιν ὁ  ποιητής, πρὸς διαστολὴν τῶν ἐμπυριβητῶν. Ἕτεροι δὲ ἀπύρους μὲν νοοῦσι  τοὺς μήπω πυρὶ ὁμιλήσαντας, αἴθωνας δὲ τοὺς ἤδη πυρωθέντας.
urn:cts:greekLit:tlg4083.tlg001.hc:9.105|Λέβητες δὲ ἕτεροι ὄντες τριπόδων, ὡς δηλοῖ σαφῶς καὶ ἡ Ὀδύσσεια, λέγονται  ἄλλως αἴθωνες διὰ τὸ ἐκ τοῦ γεγανῶσθαι λαμπρόν, ὡς ἀπὸ τοῦ αἴθω, τὸ λάμπω.  Ὅτι δὲ ἐντιμότεροι λεβήτων οἱ τρίποδες, δηλοῖ κἀνταῦθα ὁ ποιητής, ἑπτὰ  μὲν ἀπύρους τρίποδας, αἴθωνας δὲ λέβητας εἴκοσι πρὸς τοῦ βασιλέως ὑπεσχῆσθαι λέγων τῷ Ἀχιλλεῖ.
urn:cts:greekLit:tlg4083.tlg001.hc:9.106|Ἔνθα δυσὶ στίχοις φιλοτιμεῖται τέσσαρα  δῶρα ἐμπεριγράψαι, εἰπὼν ἕπτ’ ἀπύρους τρίποδας, δέκα δὲ χρυσοῖο τάλαντα,  αἴθωνας δὲ λέβητας ἐείκοσι, δώδεκα δ’ ἵππους. Τούτων δὲ τῶν στίχων ἑκατέρου ἡ εἰς ἀνὰ δύο ἐννοίας τομὴ οὐ πάνυ μετρικῶς ἔχειν δοκεῖ τοῖς παλαιοῖς, οἵ  φασιν, ὅτι τὸ μέτρον χαίρει μὲν συνδεσμεῖσθαι τοὺς πόδας ἀλλήλοις, ὡς κατὰ  μηδὲν εἰς μέρος ἀπαρτίζειν λόγου, οἷον Ἰλιόθεν με φέρων ἄνεμος Κικόνεσσι  πέλασσε. Παραιτεῖται δὲ ὥσπερ τὸ κατὰ πόδα τέμνεσθαι, οἷον ὕβριος εἵνεκα  τῆσδε, σὺ δ’ ἴσχεο, πείθεο δ’ ἡμῖν, ἔνθα καθ’ ἕνα ἕκαστον πόδα καὶ μέρος  λόγου ἀπαρτίζεται, οὕτω καὶ τὴν δίχα τομήν, ἤγουν τὴν εἰς δύο ἐννοίας,  ὡς τὸ ἔνθ’ οὔτ’ Ἰδομενεὺς τλῆ μίμνειν οὔτ’ Ἀγαμέμνων. οὕτω δὲ καὶ τὴν  τριχῇ καὶ ἐπὶ πλεῖον διαίρεσιν. Ῥυθμικὰ γάρ, φασί, ταῦτα ἢ μετρικά. Οὐκοῦν  καὶ τὰ ῥηθέντα δύο ἔπη ῥυθμικώτερον διάκεινται. καὶ οὕτω μὲν τοῦτο. Ἐν  δὲ τοῖς τοῦ Ἀθηναίου φέρεται ὅτι τε ἄπυροι τρίποδες, εἰς οὓς οἶνος ἐξεκεράννυτο, λοετροχόοι δέ, ἐν οἷς ὕδωρ ἐθερμαίνετο, οἱ καὶ ἐμπυριβῆται. ὧν ἔνιοι  ὠτώεντες, τρίποδες καλούμενοι διὰ τὸ τρίποδα τὴν ὑπόβασιν ἔχειν. Καὶ ὅτι  τὸ ἀρχαῖον δύο γένη τριπόδων ἦσαν, οἳ καὶ λέβητες ἐκαλοῦντο, ἐμπυριβήτης  ὁ καὶ λοετροχόος. Αἰσχύλος τὸν μὲν τρίπους ἐδέξατο οἰκεῖος λέβης, ἀεὶ  φυλάσσων τὴν ὑπὲρ πυρὸς στάσιν. ὁ δὲ ἕτερος κρατὴρ καλούμενος, ὁποῖοι  οἱ παρ’ Ὁμήρῳ ἄπυροι, ἐν οἷς οἶνον ἐκίρνων. ὃς δὴ καὶ ᾠκειοῦτο Διονύσῳ διὰ  τὴν κατ’ αὐτὸν ἐν μέθῃ ἀλήθειαν, καθὰ καὶ τῷ Πυθίῳ Ἀπόλλωνι τρίπους ἦν  ἀληθείας διὰ τὴν ἐκ μαντικῆς ἀλήθειαν. Οἶνος γάρ, φασί, καὶ ἀλήθεια.  ὃς καὶ ἀνδρός, φασίν, ἔδειξε νόον. καὶ ἐν Διονυσίοις νικητήριον διὰ τοῦτο  τέθειται τρίπους, ἐπεὶ καὶ τοὺς ἀληθεύοντας ἐκ τρίποδος λέγειν φαμέν, τοῦ  κατὰ μαντείαν δηλαδὴ ἀληθευτικοῦ. ὃ καὶ οἶνος ποιεῖ, ὡς εἴρηται. Λέγει δὲ  ὁ αὐτὸς καὶ ὡς ἡ τῶν τριπόδων λέξις καὶ ἐπὶ τραπεζῶν ἔκειτο. ἔνθα καὶ  χρῆσιν φέρων ἀπὸ Ξενοφῶντος τοῦ, ὥς φησι, μουσικωτάτου, παράγει καὶ  Ἀντιφάνην εἰπόντα ἐπεὶ δ’ ὁ τρίπους ἤρθη, τουτέστιν ἡ τράπεζα, κατὰ  χειρῶν εἴχομεν, ἤγουν ἐνιπτόμεθα. Ἔστι δὲ πάντως ταὐτὸν τρίπουν εἰπεῖν  καὶ τράπεζαν.
urn:cts:greekLit:tlg4083.tlg001.hc:9.107|Ἰστέον δὲ ὅτι ἀόριστον, ὡς καὶ ἐν ἄλλοις ἐρρέθη, τὸ  τάλαντον παρὰ τοῖς παλαιοῖς, καθὰ καὶ Πορφύριος καὶ ἄλλοι ἀπέδειξαν.            Ἐπεὶ καὶ παρ’ Ἀττικοῖς μὲν ὕστερον εἰς ἑξακισχιλίους στατῆρας αὐτὸ περιέστη.  τὸ δὲ Μακεδονικὸν τάλαντον τρεῖς ἦσαν χρύσινοι. Δίφιλος δέ πού φησιν ἀργυρίου  βραχύ τι τάλαντον. Παρ’ ἄλλοις δὲ τάλαντον αἱ ἑκατὸν εἰκοσιτέσσαρες  δραχμαί. οὕτως ἀνίσως εἶχε. Κἀνταῦθα γοῦν τὰ τῷ Ἀχιλλεῖ δοθησόμενα δέκα  τάλαντα ⟨οὐ⟩ μέγα τι δοκοῦσιν εἶναι, ὥσπερ τὰ δύο τὰ ἐν τῷ ἐπιταφίῳ  τοῦ Πατρόκλου τῷ τετάρτῳ ἀθλητῇ κείμενα βραχύ τι φανήσεται στάθμιον.  Ἐν δὲ τοῖς τοῦ Ἀθηναίου φαίνεται, ὅτι τὸ τάλαντον ἦν ὅτε χιλιάδες ἦν κερμάτων ἕξ. Ἱστορῶν γὰρ ὡς ἑκατὸν μνᾶς ὁ μέγας Ἀλέξανδρος εἰς δεῖπνον ἀνήλισκε,  λέγει καὶ ὅτι τὰ τετρακόσια τάλαντα γίνεται Ἰταλικοῦ νομίσματος μυριάδες  διακόσιαι τεσσαράκοντα. Καὶ ἦν ταῦτα βασιλικὸν ἀνάλωμα εἰς δεῖπνον.  Σημείωσαι δὲ καὶ ὅτι νῦν μὲν τάλαντα παρὰ τῷ ποιητῇ τὰ ταλαντευόμενα.  Λέγεται δέ ποτε κυρίως τάλαντον καὶ αὐτὸ τὸ ὄργανον τοῦ σταθμοῦ, ὡς καὶ  παρὰ Λυκόφρονι, διὰ τὸ τάλαν ἤτοι καρτερικὸν τοῦ ἐργαλείου καὶ κοπηρὸν  καί, ὡς εἰπεῖν, φερέπονον. Οὗ καὶ μέρος τι τρυτάνη λέγεται διὰ τὸ τοῖς βαρήμασι τρύεσθαι, ὅ ἐστι καταπονεῖσθαι. ὅθεν καὶ ὁ ἄτρυτος καὶ ἡ Ἀτρυτώνη.            Καθ’ ὅμοιον δέ τινα τρόπον καὶ μέδιμνος καὶ χοῖνιξ καὶ πῆχυς καὶ ἕτερα τό  τε ὄργανον δηλοῦσι τοῦ μετρουμένου καὶ αὐτὸ τὸ μετρούμενον, ὥσπερ καὶ ἡ  λέξις τοῦ σταθμοῦ.
urn:cts:greekLit:tlg4083.tlg001.hc:9.108|Τοὺς δὲ ῥηθέντας δώδεκα πηγοὺς ἵππους  ἀθλοφόρους εἰπὼν ἐτυμολογεῖ τὸ ἀεθλοφόρους, ἵνα μή τις τοιούτους νοήσῃ  τοὺς ἐν ἄθλῳ, ἤτου ἀγῶνι, ταχέως φερομένους, καί φησιν οἳ ἀέθλια ποσὶν  ἄροντο, ὅ ἐστιν ἔπαθλα ἔσχον, καὶ καθ’ Ὅμηρον λόγῳ πολυωνυμίας εἰπεῖν,  ἠνείκαντο, τουτέστιν ἠνέγκαντο, σαφέστερον δὲ φάναι, ἔφερον. οἷς ταὐτὸν τὸ  ἄροντο. Οἱ δὲ τοιοῦτοι καὶ φερένικοι ῥηθεῖεν ἄν. Παρατατικοῦ δὲ παθητικοῦ  χρόνου τὸ ἄροντο, ἴσως δὲ καὶ μέσου ἀορίστου δευτέρου, οὗ πρῶτος τὸ  ἠράμεθα μέγα κῦδος. Νοητέον δὲ ὅτι ἐν Τροίᾳ οἱ τοιοῦτοι ἀληθῶς ἀγωνιζόμενοι ἤραντο ἀέθλια. Εἰ γὰρ πρὸ τῆς Τρωϊκῆς μάχης ἐν Πελοποννήσῳ  νοηθεῖεν ἀεθλεύοντες, εἶεν ἂν ἤδη ἀχρεῖοι τῷ Ἀχιλλεῖ ὡς γέροντες.
urn:cts:greekLit:tlg4083.tlg001.hc:9.109|Ἀποσεμνύνων δὲ τοὺς τοιούτους ἵππους ὡς καὶ πολυνίκους καὶ οὐχ’ ἁπλῶς  ἀπενεγκαμένους ἀέθλια ποσίν, ἀλλὰ καὶ πολλὰ μάλα, φησὶν οὔ κεν, ἤγουν  οὐκ ἄν, ἀλήϊος εἴη ἀνήρ, ᾧ τόσσα γένοιτο, οὐδέ κεν ἀκτήμων ἐριτίμοιο  χρυσοῖο, ὅσσα μοι ἠνείκαντο ἀέθλια μώνυχες ἵπποι, τουτέστιν ὁ ἄνθρωπος,  ᾧτινι τόσα γένοιντο πράγματα, ὅσα τοῖς ἵπποις ἦλθον εἰς ἔπαθλον, πολύχρυσός  τε ἂν γένοιτο καὶ πολλὰ σχοίη λήϊα. Καὶ ὅρα ὅτι τε τοῦ καταφατικῶς εἰπεῖν  πολυλήϊος ἀνὴρ καὶ πολυκτήμων προείλετο κατ’ ἀπόφασιν, εὖ εἰδώς,  σχηματίσαι τὸν λόγον, εἰπὼν οὔτε ἀλήϊος οὔτε ἀκτήμων χρυσοῦ, καὶ ὅτι  τὸ νόημα τοῦτο περίφρασίς ἐστι τοῦ ἀέθλια πολλά, διασαφοῦσα τὸ ἐν ἐκείνῳ  ἀόριστον πλῆθος. Καὶ ὅρα ὡς ἐκ μέρους τῶν ληί̈ων καὶ τῆς χρυσοῦ κτήσεως  πάντα πλουτισμὸν ἐνέφηνε, καὶ ὅτι κατ’ ἐξαίρετον ἐκ τῶν ἄλλων ὑλῶν μνησθεὶς  τοῦ χρυσοῦ μετὰ τὰ λήϊα, καὶ ἐρίτιμον αὐτὸν λέγει ὡς τῶν λοιπῶν μετάλλων  τιμιώτερον. Ληί̈ων δὲ πρώτων μνησθεὶς ἐξοχὴν ἐγκωμιαστικὴν τῆς γεωργίας           ἐνέφηνε. Ἰστέον δὲ ὅτι σπουδαῖον πάλαι κριθὲν τὸ ἐναγωνίως καὶ χάριν ἐπάθλων γυμνάζεσθαι φίλον ἦν καὶ τοῖς περὶ Τροίαν Ἀχαιοῖς τά τε ἄλλα καὶ  διότι φιλοτιμίαν τε εἶχε τὸ πρᾶγμα καὶ εἰς μάχην ἠρέθιζε τὴν ἀναγκαιοτάτην,  ἧς ἕνεκεν Ἀθηναῖοι Πέρσας νικήσαντες ὕστερον ἐπενοήσαντο ἀστεῖόν τι  καὶ ἀκίνδυνον γυμνάσιον, ἀλεκτρυόνας νομοθετήσαντες ἀγωνίζεσθαι δημοσίᾳ  μιᾶς ἡμέρας τοῦ ἔτους. Ἐπεὶ καὶ Θεμιστοκλῆς, ὅτε κατὰ Περσῶν ἐξῆγε  στρατόν, ἀλεκτρυόνας ἰδὼν μαχομένους ὑπὲρ τοῦ μὴ ἡττηθῆναι, ἐκεῖθεν, φασί,  τοὺς Ἀθηναίους ἐπέρρωσεν εἰς μάχην. Ὅμοιον δὲ καὶ Ῥωμαῖοι ἐποίουν  δι’ ὀρτύγων μονομαχίας, κήρυκος προφωνοῦντος τὸ ποῦλλι ποῦγναντ,  ἤγουν τὰ πωλία μάχονται, καὶ οὕτω τοὺς θεατὰς ἀθροίζοντοσ.
urn:cts:greekLit:tlg4083.tlg001.hc:9.110|Πηγοὺς δὲ ἵππους τοὺς εὐπαγεῖς λέγει καὶ στερεούς. Οἱ δὲ παλαιοὶ θέλουσι  νοεῖν μέλανας ὡς τούτους ὄντας ἀρίστους. Τῆς δὲ τοῦ πηγοῦ λέξεως μνεία  κεῖται καὶ ἐν τῷ κριῷ μιν ἔγωγε ἐί̈σκω πηγεσιμάλλῳ. Τὸ δὲ ἀέθλια  παράγωγόν ἐστιν ἐκ τοῦ ἄεθλον, ὡς ἐκ τοῦ ἴχνος τὰ ἴχνια. Ἐνταῦθα δὲ  θεωρητέον ὡς, εἰ καὶ ἐκ τοῦ ἄεθλον κέκραται τὸ ἆθλον, ὅθεν καὶ ὁ ἀθλοφόρος,  ἀλλ’ οὐκ ἤδη καὶ ἐκ τοῦ παραγώγου ἀεθλίου ὡσαύτως ἐστὶ τὸ ἄθλιον. Αὐτὸ  γὰρ ἐπὶ δυστυχίας μόνης κεῖται, ἵν’ ᾖ ἄθλιος ὁ δυσάεθλος κατὰ τὸν Ὁμηρικὸν  Ὀδυσσέα, ὃς οὐδ’ ἐν τῷ νόστῳ πεφυγμένος ἦεν ἀέθλων. ἐξ ὧν ὁ ἄθλιος καὶ  ἡ ἀθλιότης κεκέραται, ἐξ οὗ παραχθεὶς καὶ ὁ Ἀθλίας τὸ κύριον, εἰ καὶ ἐθέλει  ἀπὸ τοῦ ἐπαινετοῦ ἄθλου κεκλῆσθαι, ὅμως κωμῳδεῖται ἄλλως ἐν τῷ δι'  Ἀθλίου πρὸς ἄθλιον. Ὅτι δὲ διάφοροι, ὡς εἰκός, ἐπικήδειοι ἀγῶνες ἐν τῇ            Τροίᾳ ἐγίνοντο, πολλαχόθεν δῆλον. ἐν οἷς καὶ ἵπποι τοῖς ἔχουσιν ἠγωνίζοντο,  εἰ καὶ ὁ ποιητὴς ἕνα μόνον τὸν ἐπὶ τῷ Πατρόκλῳ περιττῶς ἔφρασεν ἐν τοῖς  ἑξῆς.
urn:cts:greekLit:tlg4083.tlg001.hc:9.111|Ὅτι ἐν τοῖς πρὸς Ἀχιλλέα δώροις καὶ γυναῖκας ὁ βασιλεὺς  ἀριθμεῖ. Φησὶ γὰρ δώσω δ’ ἑπτὰ γυναῖκας, ἀμύμονα ἔργα εἰδυίας, Λεσβίδας,  αἳ κάλλει ἐνίκων φῦλα γυναικῶν. Κατὰ δὲ ἑτέραν γραφὴν δώσω δ'  ἑπτὰ γυναῖκας ἀμύμονας, ἔργ’ εἰδυίας, ὅ ἐστιν ἐργατικάσ. Γνώριμοι δὲ  πάντως αὗται τῷ Ἀχιλλεῖ, εἴγε αὐτὸς πολεμαρχῶν τὴν Λέσβον ἑλὼν ἐληί̈σατο.  Φησὶ γὰρ ἃς ὅτε Λέσβον ἐϋκτιμένην ἕλεν αὐτός, ἐξελόμην. Καὶ ὅρα ὅτι  φιλαλήθως ὁ βασιλεὺς βεβαιοῖ, ὡς τὸ μὲν πλεῖον πολυάϊκος πολέμοιο τῶν τοῦ  Ἀχιλλέως χειρῶν ἦν, ὃ φθάσας ἐκεῖνος εἶπεν. ὅτε δὲ δασμός, τότε δὴ τῷ  βασιλεῖ πολὺ μεῖζον τὸ γέρας. Ἰδοὺ γάρ, Ἀχιλλεὺς μὲν εἷλε Λέσβον, ὁ δὲ  βασιλεὺς ἑπτὰ Λεσβίδας καλλίστας γυναῖκας ἐξείλετο, τουτέστιν ἐπέκρινεν,  ὃ παρὰ τοῖς μεθ’ Ὅμηρον ἐπὶ λύσεως, εἴτ’ οὖν λυτρώσεως, λέγεται οἷον:  ἐξελοῦ με ἐξ ἐχθρῶν, καί: ἐξείλετο κινδύνου. καὶ ὧδε μὲν ταῦτα. Ἐν οἷς  ὅρα ὅτι κάλλιον εἰπεῖν ὅτε Λέσβον ἕλεν αὐτός, ἤγουν ὁ Ἀχιλλεύς, ἤπερ  αὐτὸς ἐξελόμην. εἰ δὲ δοκεῖ καὶ τοῦτο καλὸν εἶναι εἰς νοῦν, ὥσπερ καὶ ἔστι,  κείσθω εἰς ἀμφιβολίαν καὶ αὐτό.
urn:cts:greekLit:tlg4083.tlg001.hc:9.112|Ὁ δὲ βασιλεὺς τὰ περὶ τῶν  γυναικῶν ῥηθέντα ἐπαναλαβών, ἵνα εὐόδως εἰσαγάγῃ τὸ περὶ Βρισηί̈δος,  ἐπάγει τὰς μέν οἱ δώσω, μετὰ δ’ ἔσσεται ἣν τότ’ ἀπηύρων κούρην Βρισῆος,  ἤτοι σὺν αὐταῖς ὀγδόη ἔσσεται ἡ Βρισηί̈σ. Ζηνόδοτος μέντοι τοῦτο εἰς ἀμφιβολίαν ἔρριψεν. οὐ γὰρ ὀγδόην ἐκεῖνος ἐνόησε τὴν Βρισηί̈δα μετὰ τὰς ἑπτά,  ἀλλὰ καὶ αὐτὴν ταῖς ἑπτὰ συνεισήγαγε. Τοῦ δὲ ποιητοῦ λύσαντος τὸ ἀμφίβολον  ἐν τοῖς ἐφεξῆς, ὅτε εἴπῃ ὀγδοάτην Βρισηί̈δα καλλιπάρῃον, Ζηνόδοτος  πειρᾶται μεταγράφειν τὸν στίχον ἐκεῖνον, ἵνα φυλάξῃ τὴν οἰκείαν πεισμονήν.
urn:cts:greekLit:tlg4083.tlg001.hc:9.113|Ἐν τούτοις δὲ καὶ σχῆμα παρηχήσεως τὸ ἃς ὅτε Λέσβον ἕλεν  αὐτός, ἐξελόμην. Ἔνθα καὶ ὅρα διαφορὰν τοῦ ἑλεῖν καὶ ἐξελέσθαι. Ἑλεῖν  μὲν γὰρ νῦν τὸ αἰχμαλωτίσαι, ἐξελέσθαι δὲ τὸ ἁπλῶς ἐπιλέξασθαι. Τὸ μέντοι   χάριν ἑτέρου ἐκλέξασθαι ἐξελεῖν ἀλλαχοῦ φησιν ἐνεργητικῶς ἐν τῷ ἐξεῖλον  Ἀτρείδῃ, τουτέστιν ὡς ἐξαίρετον ἔδωκαν τὴν Χρυσηί̈δα. Τοῦ δὲ ἐξελόμην  ἑρμηνεία εὐθὺς κεῖται τὸ αἳ κάλλει ἐνίκων. Ἰστέον δὲ ὅτι τὸ νικᾶν ἀποκαίνυσθαι ἐν Ὀδυσσείᾳ φησίν, ἐπὶ ἀνδρὸς μέντοι ἐν τῷ ἀπεκαίνυτο φῦλ'           ἀνθρώπων. Λέσβος δέ, ἡ νῦν Μιτυλήνη, ἀπὸ μέρους, ἤτοι ἀπὸ Λέσβου μιᾶς  τῶν ἐν τῇ νήσῳ πόλεων, ὥσπερ καὶ ὕστερον ἡ αὐτὴ ὅλη νῆσος Μιτυλήνη  καλεῖται, ὡσαύτως ἀπὸ ἑτέρας μιᾶς τινος τῶν ἐν αὐτῇ ποτε πέντε πόλεων.  Ἰστέον δὲ καὶ ὅτι δοκεῖ οὐκ ἀγαθοὺς ἀνθρώπους ἡ Λέσβος ἐνεγκεῖν. Ὅθεν  καὶ λεσβιάσαι τὸ αἰσχρῶς μολῦναι τὸ στόμα κατὰ Αἴλιον Διονύσιον, ὃς καὶ  τὸν τῆς παροιμίας Λέσβιον ᾠδὸν Τέρπανδρόν φησιν ἢ Εὐαινετίδην ἢ Ἀριστοκλείδην. Καὶ Ἀριστοτέλης δὲ ἐν τῇ Λακεδαιμονίων πολιτείᾳ τὸ μετὰ Λέσβιον  ᾠδόν τὸν Τέρπανδρόν φησι δηλοῦν. Ἐκαλοῦντο δέ, φασί, καὶ ὕστερον εἰς  τὴν ἐκείνου τιμὴν πρῶτον μὲν ἀπόγονοι αὐτοῦ, εἶτα εἴ τις ἄλλος παρείη Λέσβιος,  εἶθ’ οὕτως οἱ λοιποί, μετὰ Λέσβιον ᾠδόν, τὸν ἁπλῶς δηλαδὴ Λέσβιον.  Χρῆσις δὲ τοῦ, ὡς ἐρρέθη, λεσβιάζειν καὶ παρὰ τῷ Κωμικῷ. Ἰστέον δὲ  ὅτι περὶ τοῦ, ὡς ἐρρέθη, λεσβιάζειν, οὗ χρῆσις καὶ παρὰ τῷ Κωμικῷ, ἔνθα  κεῖται τὸ αὕτη ποθ’ ἡ Μοῦσ’ οὐκ ἐλεσβίαζε, γράφουσιν οἱ παλαιοὶ καὶ  ταῦτα. Εἰσὶ βλασφημίαι καὶ ἀπὸ ἐθνῶν καὶ πόλεων καὶ δήμων πολλαὶ ῥηματικῶς πεποιημέναι: ἐθνῶν μέν, οἷον κιλικίζειν καὶ αἰγυπτιάζειν, τὸ πονηρεύεσθαι,  καὶ κρητίζειν, τὸ ψεύδεσθαι, ἐκ πόλεων δέ, οἷον λεσβιάζειν, τὸ αἰσχροποιεῖν.  Εἶτα παραγαγόντες Φερεκράτους χρῆσιν ἐν ἰάμβῳ τὸ δώσει δέ σοι γυναῖκας  ἑπτὰ Λεσβίας, ἐπάγουσιν ἀμοιβαῖον τὸ καλόν γε δῶρον ἕπτ’ ἔχειν λαικαστρίας, ὡς τοιούτων οὐσῶν τῶν Λεσβίων γυναικῶν. Ἐκ δήμων δὲ βλασφημία  τὸ αἰξωνεύεσθαι, ἤγουν κακολογεῖν. Αἰξωνεῖς γὰρ δημόται Ἀττικοὶ σκωπτόμενοι ὡς κακολόγοι, καθὰ καὶ οἱ Σφήττιοι ἐπὶ ἀγριότητι. ὅθεν ὁ Χαιρεφῶν  Σφήττιος ἔσκωπται. Ἔτι ἰστέον καὶ ὅτι αἱ ῥηθεῖσαι λαικάστριαι, τουτέστι  πόρναι, ἐκ ῥήματος παράγονται τοῦ λαικάζειν, αὐτὸ δὲ παρὰ τὸ λα ἐπιτατικὸν  γίνεται καὶ τὸ κάζειν, ὅ ἐστι κοσμεῖν. Σκώπτεται γὰρ καὶ τὸ ἀκαίρως ὡς           ἐπὶ φαύλῳ ἔρωτι κοσμεῖσθαι. Διὸ καὶ κασωρίς, ἡ πόρνη, διὰ τὸ κάσαι, ὅ ἐστι  κοσμῆσαι, τὴν ὥραν οὐ δεόντως. Ἀντιφάνης δέ, φασί, κασωρῖτιν ἔφη τὴν  ἐπὶ τέγους προεστῶσαν, οὕτω δὲ καὶ Ἱππῶναξ. Τὴν δὲ αὐτὴν κασωρίδα καὶ  κασωρῖτιν ἔλεγόν τινες καὶ κασαλβάδα παρὰ τὸ κάσαι καὶ τὸ ἄλλος καὶ τὸ  βάζειν, οἱονεὶ ἡ ἐν τῷ κοσμεῖσθαι ποτὲ μὲν ἄλλον, ποτὲ δὲ ἄλλον βάζουσα,  ἤγουν φωνοῦσα καὶ καλοῦσα εἰς ἑαυτήν. Ἐλέγετο δὲ διὰ τὴν τοιαύτην καὶ τὸ  λοιδορεῖν κασαλβίζειν. Οἱ δὲ γράφοντες καλσαβάς φασιν, ὅτι ἴσως ἀπὸ τοῦ  καλεῖν εἰς ἑαυτὴν καὶ σοβεῖν τοὺς ἐραστάς. Ἔτι ἰστέον καὶ ὅτι Ἱμερτὴ καὶ  Πελασγία ἡ αὐτὴ Λέσβος ἐκλήθη ποτὲ κατὰ τὴν παλαιὰν ἱστορίαν, καὶ ὅτι ἀπ'  αὐτῆς τὰ Λεσβιακὰ περιᾴδονται, περὶ ὧν πολλοὶ ἔγραψαν, καὶ ὅτι, ὥσπερ Λέσβος, οὕτω καὶ Ἴσσα ἡ αὐτὴ νῆσος ἐκ μιᾶς τῶν περὶ αὐτὴν πέντε πόλεων, ὡς καὶ ὁ  Λυκόφρων ἐμφαίνει.
urn:cts:greekLit:tlg4083.tlg001.hc:9.114|Τὸ δὲ ἥν ποτ’ ἀπηύρων φιλαλήθη καὶ αὐτὸ  δεικνύει τὸν βασιλέα. Εἰπόντος γάρ που Ἀχιλλέως, ὡς ἑλὼν Ἀγαμέμνων  ἔχει γέρας αὐτὸς ἀπούρας, ἐνταῦθα ἐκεῖνος δοκεῖ συνθέσθαι, ὡς οὕτω πεποίηκε.
urn:cts:greekLit:tlg4083.tlg001.hc:9.115|Τὸ δὲ κούρην Βρισῆος καὶ δίχα τοῦ ν γραφὲν κατ’ εὐθεῖαν ὀρθῶς  ἂν εἶχεν.
urn:cts:greekLit:tlg4083.tlg001.hc:9.116|Ὅτι τοῖς προσεχῶς εἰρημένοις ἐπιφέρει ὁ βασιλεὺς τὸ            ἐπὶ δὲ μέγαν ὅρκον ὀμοῦμαι περὶ Βρισηί̈δος μή ποτε τῆς εὐνῆς ἐπιβήμεναι  ἠδὲ μιγῆναι, ᾗ θέμις ἀνθρώπων πέλει ἀνδρῶν ἠδὲ γυναικῶν. Ἔνθα σημείωσαι  ὅτι σεμνὸς πάνυ ὁ λόγος. Ἐν γὰρ τῷ ᾗ θέμις ἐστί τιμιωτάτῃ προσηγορίᾳ  ἐπισκιάζει τὸ αἰσχρόν, φύσεως νόμῳ τὴν ἀκόλαστον μίξιν καλύπτων καὶ τὸ  τῆς συμπλοκῆς ταπεινὸν θέμιδι φυσικῇ ἀνιστῶν καὶ μονονουχὶ λέγων ὡς,  εἰ καὶ ἁρπαγιμαία καὶ ἄδικος ἡ τῆς Βρισηί̈δος μίξις, ἀλλ’ οὐκ ἤδη καὶ ἀθέμιτος.  Λάφυρον γὰρ οἷον αὐτὴν λαβὼν ἐκ τοῦ ὑβρίσαντος θεμιτῶς ἂν συνῆλθον τῇ  ληϊσθείσῃ.
urn:cts:greekLit:tlg4083.tlg001.hc:9.117|Τὸ δὲ μιγῆναι σαφήνειαν τεθὲν ἐποίησεν. ἄλλως γὰρ  αὐτοῦ δίχα τὸ εὐνῆς ἐπιβῆναι ἀσαφέστερον εἶχε καὶ ὅρκου ἐποίει σόφισμα,  ὅπουγε καὶ αὐτὸ δὴ τὸ μιγῆναι σοφιστικόν τι παρελάλει μὴ ἐπενεχθέντος  τοῦ ᾗ θέμις ἐστὶ ἀνδρῶν ἠδὲ γυναικῶν. Τὸ γάρ τοι μιγῆναι πολυσήμαντον  καθ’ ὁμωνυμίαν καὶ οἷον μὴ ἔχειν πεσεῖν εἰς ὅρκον, ὃς λέξεις ἀπαιτεῖ ἀσχίστους  εἰς διπλόην ὁμωνυμιακήν. Ὅρα δὲ καὶ ὅτι δυνάμενος ἐπιβῆναι εἰπεῖν, ὅμως  ἐπιβήμεναι εἶπεν, ἵνα μὴ ἐν οὐχ’ ἱλαρῷ λόγῳ ἐκφανῶς καλλωπίσῃ εἰπὼν  ἐπιβῆναι καὶ μιγῆναι, καὶ ὅτι ἐκ τοῦ Ὁμηρικοῦ ἐπιβῆναι εἴληπται καὶ ἡ βιαία  ἐπίβασις παρὰ τοῖς μεθ’ Ὅμηρον. Ἐκ δὲ τούτου καὶ τὸ βατεῦνται παρὰ  Θεοκρίτῳ ἐπὶ ζῴων μίξεως καὶ ὅσα τοιαῦτα.
urn:cts:greekLit:tlg4083.tlg001.hc:9.118|Ὅτι ταχείας δόσεως  τὸ ταῦτα μὲν αὐτίκα πάντα παρέσσεται. Ἰστέον δὲ ὡς εἰς τρεῖς ὁ βασιλεὺς  καιροὺς διαιρεῖται τὰ δοθησόμενα τῷ Ἀχιλλεῖ, εἰς τὸν αὐτίκα νῦν καὶ εἰς  τὸν μετὰ τὴν ἅλωσιν τῆς Τροίας καὶ εἰς τὸν μετὰ τὸν νόστον. Φησὶ γὰρ ταῦτα  μὲν αὐτίκα, ὡς ἐρρέθη, παρέσσεται, ἤγουν οἱ ἑπτὰ ἄπυροι τρίποδες, τὰ  δέκα τάλαντα τοῦ χρυσοῦ, οἱ αἴθωνες εἴκοσι λέβητες, οἱ δώδεκα ἵπποι καὶ αἱ  γυναῖκες.
urn:cts:greekLit:tlg4083.tlg001.hc:9.119|Εἰ δέ κεν αὖτε ἄστυ μέγα, φησί, Πριάμοιο θεὸς δῴη  ἐξαλαπάξαι, νῆα ἅλις χρυσοῦ καὶ χαλκοῦ νηησάσθω εἰσελθών, ὅτε κεν δατεώμεθα ληί̈δ’ Ἀχαιοί, Τρωϊάδας δὲ γυναῖκας ἐείκοσιν αὐτὸς ἑλέσθω, αἵ κε μετ'  Ἀργείην Ἑλένην κάλλισται ἔωσιν. εἰ δέ κεν Ἄργος ἱκοίμεθ’ Ἀχαϊκὸν οὖθαρ  ἀρούρης, γαμβρός κέν μοι ἔῃ, τίσω δέ μιν ἶσον Ὀρέστῃ, ὅς μοι τηλύγετος  τρέφεται θαλίῃ ἐνὶ πολλῇ. τρεῖς δέ μοί εἰσι θύγατρες ἐνὶ μεγάρῳ ἐϋπήκτῳ  Χρυσόθεμις καὶ Λαοδίκη καὶ Ἰφιάνασσα. τάων, ἥν κ’ ἐθέλῃσιν φίλην ἀνάεδνον  ἀγέσθω πρὸς οἶκον Πηλῆος, ἐγὼ δ’ ἐπιμείλια καὶ ἑξῆς. Ἐν τούτοις δὲ ὅρα  ὅτι ἀνταπέδωκεν ὁ βασιλεὺς τῷ Ἀχιλλεῖ οὐ τὸ ἶσον ἀλλὰ καὶ πλέον. Ἐκείνου  γάρ ποτε εἰπόντος, ὡς ἐὰν πόλιν Τροίην ἀλαπάξομεν τριπλῇ τετραπλῇ τε  ἀποτίσομεν, ὁ βασιλεὺς ἐνταῦθά φησιν, ὅτι ἐὰν ἄστυ μέγα Πριάμοιο ἕλωμεν,  λαβέτω Ἀχιλλεὺς τάδε καὶ τάδε, πολλὰ ὄντα.
urn:cts:greekLit:tlg4083.tlg001.hc:9.120|Τὸ δὲ νῆα ἅλις νηησάσθω, ἤτοι σωρευσάτω, δοκεῖ μὲν εἶναι οἷον παρήχησις, ἔτι δὲ καὶ ὡς ἐτυμολογία, οἷα τῆς νηὸς ἀπὸ τοῦ τοιούτου παρετυμολογουμένης ῥήματος διὰ τὸ  ἐν αὐτῇ σωρεύεσθαι τὰ ἀγώγιμα. Παράγεται δὲ ποιητικῶς, ὡς δῆθεν τὸ θηήσασθαι, ἀφ’ οὗ τὸ θηητόν. Κοινῶς δέ γε νήσασθαι ὤφειλεν εἶναι ὡς ἀπὸ τοῦ νῶ  νήσω, τὸ σωρεύω, ἐξ οὗ καὶ τὸ ἐπενήνεον κατὰ ἀναδιπλασιασμόν. Ἰστέον  δὲ ὅτι πρὸς ὁμοιότητα τοιαύτης δωροφόρου νηὸς ἔστι παρακατέχειν καὶ τὸ  τοῦ Ἡροδότου, εἰπόντος, ὡς Δαρεῖος Δημοκήδει ὁλκάδα δώρων ἔφη συμβαλεῖσθαι πλήσας ἀγαθῶν παντοίων. Ἔχει δέ τι παρόμοιον, εἰ καὶ μὴ τοσοῦτον,  καὶ ἡ ἐν Ὀδυσσείᾳ Φαιακικὴ ναῦς, ἡ μετὰ δώρων τὸν Ὀδυσσέα εἰς Ἰθάκην  κομίσασα. Σημείωσαι δὲ καὶ ὅτι αὐτὸ τὸ νόημα τὸ νῆα ἅλις χρυσοῦ καὶ  ἀργύρου νηησάσθω οὐκ ἀπερίεργον εἶναι δοκεῖ. Οὐ γὰρ πρὸς ἁπλότητα ὁ  ποιητὴς τὴν βασιλικὴν ἐξέθετο ὑπόσχεσιν, ἀλλ’ ἐπίτηδες τὸν λόγον εἰς ἀμφιβολίαν στασιώδη συνέστρεψε, μιμούμενος τὴν ὡς ἐπὶ πολὺ ἐν συμβολαίοις  στρεβλότητα ἢ καὶ τὸ ἐν σχεδιασμοῖς ἀπερίσκεπτον. Ἐν γὰρ τῷ νῆα χαλκοῦ  καὶ χρυσοῦ πρῶτα μὲν ἀμφίβολόν ἐστι ποταπὴν λέγει νῆα καὶ ὅσης οὖσαν           χωρήσεως, εἶτα ὁμοίως ἄδηλον καὶ εἴτε νῆα χαλκοῦ λέγει ὁ βασιλεὺς καὶ  ἑτέραν νῆα χρυσοῦ εἴτε μίαν ἑκατέρων, καὶ εἰ μίαν ἑκατέρων, ἤγουν χρυσοῦ  καὶ χαλκοῦ, ἄδηλον αὖθις ὅσος μὲν ὁ χρυσὸς ἔσται, ὅσος δὲ ὁ χαλκός. Τοιαύτη  δέ τις ἀμφίβολος ἔννοια καὶ ἐν Ὀδυσσείᾳ κεῖται κατὰ τὴν μνηστηροφονίαν.  Καὶ ἡ τῆς προικὸς δὲ ἀδηλία ἐνταῦθα ὁμοίως ἀμφιβολίαν ἔχει διὰ τὸ ἀόριστον.
urn:cts:greekLit:tlg4083.tlg001.hc:9.121|Φησὶ γὰρ ἐγὼ δ’ ἐπιμείλια δώσω πολλὰ μάλα, ὅσα οὔπω  τις ἕῃ ἐπέδωκε θυγατρί. Οὕτω καὶ ἐν τοῖς τοιούτοις δεξιὸς ὁ ποιητὴς ἀνδρῶν  ἤθη μιμήσασθαι. καὶ ταῦτα μὲν ἐν τούτοις.
urn:cts:greekLit:tlg4083.tlg001.hc:9.122|Τοῦ δὲ δατέεσθαι καὶ  δατεῖσθαι, ὅ ἐστι μερίζειν, παρὰ πολλοῖς κεῖνται χρήσεις.
urn:cts:greekLit:tlg4083.tlg001.hc:9.123|Τὸ δὲ  αὐτὸς ἑλέσθω ταὐτόν ἐστι τῷ ἐξελέσθω, ἐπικρινάτω, ἐπιλεξάσθω. Χρήσιμον  δὲ τοῦτο καὶ εἰς τὸ αὐτὸς ἐξελόμην, ὅπερ ἀμφιβολίαν πρὸ βραχέων ἐποίησεν.
urn:cts:greekLit:tlg4083.tlg001.hc:9.124|Ὅρα δὲ ἐν τούτοις καί, ὅτι τὴν Ἑλένην πασῶν τῶν ἐν Τροίᾳ περικαλλεστέραν ἱστορεῖ. αἱ γὰρ ἐκεῖ κάλλισται μετὰ τὴν Ἑλένην εἰσὶ κάλλισται.
urn:cts:greekLit:tlg4083.tlg001.hc:9.125|Ἄργος δὲ Ἀχαιϊκόν κἀνταῦθα τὴν Πελοπόννησον λέγει πρὸς  διαστολὴν τῶν ἄλλων. Οὐ γὰρ ἓν Ἄργος, ὡς καὶ ἐν τοῖς τοῦ Περιηγητοῦ δεδήλωται. ἐκ τούτου δὲ καὶ ἡ Ἑλένη Ἀργεία, ὡς ἄν τις εἴπῃ, Πελοποννησία.   Τὸ δὲ Ἀχαιϊκόν διὰ διφθόγγου ὁ ποιητὴς γράφει ἐν τῇ προπαραληγούσῃ,  ὡς καὶ ἀλλαχοῦ σεσημείωται. τὸ γὰρ διὰ τοῦ α Ἀχαϊκόν τῶν ὑστέρων ἐστί.  Οὖθαρ δὲ ἀρούρης τὸ πιότατον καὶ τροφιμώτατον, καί, ὡς εἰπεῖν, ὁ μαστὸς  ἢ τῆς ἐν Πελοποννήσῳ μητρὸς γῆς τῆς τοῦ βασιλέως πατρίδος ἢ τῆς ἁπλῶς  γῆς. Εἰκὸς γὰρ τὸν βασιλέα πασῶν ὑπερτιθέναι τὴν ἑαυτοῦ. Εἰ δέ τις χώρα  οὖθαρ λέγεται γῆς διὰ τὸ κατ’ αὐτὴν πῖον ἐκ μεταφορᾶς ζωϊκῆς, καλῶς ἂν ἡ  ταύτης προάρχουσα κορυφὴ γῆς λέγοιτο καθ’ ὁμοίαν τροπήν. Καὶ οὕτω μὲν  Ὅμηρος τὴν μητέρα γῆν ὡς οἷά τινα γυναῖκα θέμενος, κατὰ τὴν μυθικὴν  Δηὼ καὶ Δήμητραν ἢ καί τι ἕτερον ζῷον γάλακτι ἐκτρέφον τὰ νεογνά, περὶ           ªτὸ Ἀχαϊκὸν Ἄργος ἐθεώρησεν ἕν τι οὖθαρ αὐτῆς, ἐάσας τῇ ῥητορείᾳ τὸ  ἕτερον οὖθαρ ἢ τὰ ἕτερα ἐπιλέγειν τόποις ἑτέροις, εἴ που σεμνύνειν αὐτοὺς  ὡς τροφίμους βούλοιντο. Ὁ δὲ περί τινα Λιβυκὴν γῆν τετρῆσθαι τὸν οὐρανὸν  φάμενος ἄλλως γηπονικῶς ἐτερατεύσατο. Ἐθέλει γὰρ εἰπεῖν τὸν οὐρανὸν ὡς  οἷα καί τινα δεξαμενὴν ἐν μὲν ταῖς ἄλλαις γαίαις ἐστεγανῶσθαι, περὶ δὲ τὸν  τόπον ἐκεῖνον οἷον συντετρῆσθαι, ὡς ὑετὸν συχνὸν ἐξερεύγεσθαι καὶ ἄρδειν τὰ  ἐκεῖ πρὸς τροφιμότητα.
urn:cts:greekLit:tlg4083.tlg001.hc:9.126|Τὸ δὲ ἔῃ ἑνικόν ἐστι τοῦ ἔωσιν, ὃ ἀνωτέρω  κεῖται.
urn:cts:greekLit:tlg4083.tlg001.hc:9.127|Τηλύγετος δέ, ὃς πολλαχοῦ φαίνεται, ἔσχε μὲν τὴν ἀρχὴν  ἀπὸ τῶν γεννωμένων παίδων πατράσιν ἐξώροις οὖσιν ἤδη καὶ τῆλε τοῦ γεννᾶν,  ὅθεν καὶ τηλύγετος παρωνόμασται. Ἀπ’ αὐτῶν δὲ τὴν ἀρχὴν ἡ λέξις λαβοῦσα  τίθεται καὶ ἐπὶ τοῦ ἐν θηλείαις μόνου ἄρρενος παιδός, ναὶ μὴν καὶ ἐπὶ τῆς ἐν  ἄρρεσι μιᾶς μόνης θυγατρός. Καὶ ὁ τοιοῦτος γὰρ καὶ ἡ τοιαύτη διὰ τὸ μονῆρες  τοῦ γένους τηλύγετοι τρόπον τινὰ τοῖς γονεῦσίν εἰσιν. Οὕτω τῷ Ἀγαμέμνονι  θυγατέρας ἔχοντι τρεῖς τηλύγετος ὁ Ὀρέστης λέγεται εἶναι, ὅ ἐστι μονογενὴς  ἐπὶ θηλείαις. Ἀλλὰ καί, εἴ που ἐν ἔτι νέᾳ τῇ ἡλικίᾳ πατέρες γεννήσαντες  οὐκέτι παῖδα δεύτερον τέκοιεν, τηλύγετος καὶ οὗτος αὐτοῖς, ὥς που ἡ Ἑρμιόνη  τηλυγέτη ὠνομάσθη τῇ Ἑλένῃ, καθ’ ὁμοιότητά τινα καὶ αὐτὴ τοῦ πρώτου  ἐκείνου τηλυγέτου. Τὸ δ’ ἐντεῦθεν ἡ λέξις οἷον ἀναιδευσαμένη καταθαρρεῖ  καὶ τῶν πάντῃ ἀνομοίων καὶ καταμελετήσασα τῆς γενέσεως ἐκπίπτει καὶ  πρὸς σημασίαν ἀλλόκοτον καὶ λαμβάνεται καὶ ἐπὶ τοῦ ἁπλῶς μεμονωμένου,  ὡς ὅτε ἀκούοι τις ὅτι τὸν Ἰδομενέα οὐκ ἔλαβε φόβος τηλύγετον ὥς, ἀντὶ  τοῦ ὡς μόνον αὐτὸν τῆλε γενόμενον καὶ ἐναποληφθέντα τοῖς πολεμίοις, ὃ  καὶ ἔστιν ὅμοιον τῷ Τυδείδης δ’ αὐτός περ ἐὼν προμάχοισιν ἐμίχθη. Τὸ            δὲ τοιοῦτον σημαινόμενον τοῦ τηλυγέτου σχῆμά ἐστι μεταληπτικόν, ὁποῖον  ἐν τῇ α ῥαψῳδίᾳ διείληπται. Θαλία δὲ ὡς καρδία παροξυτόνως αὐτὴ ἡ εὐωχία,  δι’ ἧς θάλλει τις, ὡς οἷα καί τι θάλος, ἐξ ἧς καὶ ἀτασθαλία κατά τινας ἡ ἐπιτραπέζιος ὕβρις. Θάλεια μέντοι προπαροξυτόνως εὐωχίας ἐπίθετον καὶ Μούσης  δὲ καὶ Νηρηί̈δος ὄνομα.
urn:cts:greekLit:tlg4083.tlg001.hc:9.128|Εὔπηκτον δὲ μέγαρον τὸ εὐπαγές. Κεκύρωται γὰρ ἐπὶ τοιούτων λέγεσθαι τὸ πήσσειν, ὅθεν καὶ ὁ πάγιος καὶ ὁ ἀπαγής  καὶ παγίς, ἡ πεπηγυῖα πρὸς θήραν ἢ περὶ ἣν πέπηγε τὸ θηραθέν, καὶ πάγος  ὅ τε ἐπὶ ὀξύτητος ὀρεινῆς καὶ ὁ κατὰ τὴν ἐν Ὀδυσσείᾳ πηγυλίδα, καὶ ἐπίπαγος  ὁ ἐν ὀσπρίοις. καὶ ὕδατα δὲ κατὰ τεῖχος ἐκεῖθεν παγῆναι λέγονται. Πέπηγε  δέ τις καὶ δέει ὅσα καὶ στήλη τις. Πήγνυται καὶ ναῦς κατὰ ναυπηγίαν, ἡ καὶ  πρωτοπαγής ποτε. Ἔστι δὲ καὶ πηκτὸν ἄροτρον. Ἤρτηται δὲ τοῦ τοιούτου  ῥήματος καὶ ἡ Ναύπακτος καὶ τὸ πακτοῦν, ὅ ἐστιν ἀσφαλίζεσθαι, οὗ χρῆσις  παρά τε Σοφοκλεῖ ἐν τῷ καὶ δῶμα πάκτου, ἤγουν σύγκλειε ἀσφαλῶς, καὶ  παρὰ τῷ Κωμικῷ ἐν τῷ κἀπακτώσαμέν γε, ἤγουν καὶ ἐπακτώσαμεν.
urn:cts:greekLit:tlg4083.tlg001.hc:9.129|Περὶ δὲ τοῦ ἐπιμείλια δώσω κατωτέρω ῥηθήσεται.
urn:cts:greekLit:tlg4083.tlg001.hc:9.130|Ἔτι ἰστέον καὶ ὅτι τρία συνέχει τὴν ἀρχήν: νόμος ὀρθός, κρίσις ἡ πρὸς τὸν  δῆμον καὶ ἰσχὺς ἄρχοντι πρέπουσα. Ὅθεν καὶ Ἀγαμέμνων προσφυῶς Χρυσόθεμιν καὶ Λαοδίκην καὶ Ἰφιάνασσαν ἱστορεῖ τὰς ἑαυτοῦ θυγατέρας. Καὶ  ἔστιν ἡ μὲν Χρυσόθεμις τοῦ ὀρθοῦ νόμου καὶ καθαροῦ παρώνυμος διὰ τὴν  θέμιν, ἡ δὲ Λαοδίκη τῆς κρίσεως τοῦ δικαζομένου λαοῦ, ἡ δὲ Ἰφιάνασσα τῆς  βασιλικῆς ἰσχύος, ἤτοι τοῦ ἶφι ἀνάσσειν. Ὁ δὲ στίχος ὁ τὰ ὀνόματα ἔχων τῶν           τοῦ βασιλέως θυγατέρων τὸ Χρυσόθεμις καὶ Λαοδίκη καὶ Ἰφιάνασσα  λογοειδής ἐστιν ἐξ ἀνάγκης, οὐκ ἔχων δίαρμά τι ποιητικόν, ὡς καὶ ἐν τοῖς  ἑξῆς τὸ ἵππους δὲ ξανθὰς ἑκατὸν καὶ πεντήκοντα. Ἡ γὰρ φύσις τῶν  πραγμάτων οὐκ ἀφῆκε λέξιν ὀγκηρὰν ἐντεθῆναι τοῖς ἔπεσι τούτοις. Ὅρα δὲ  ὅτι ἡ Ἠλέκτρα ἐνταῦθα οὐ κεῖται, ἀλλά φασί τινες τὴν Λαοδίκην ταύτην εἶναι,  Ἠλέκτραν ἐπικληθεῖσαν ἢ κατὰ τρόπον διωνυμίας ἢ διὰ τὸ κατ’ ὄψιν ἠλεκτρῶδες  καὶ χρυσοειδὲς ἢ κατὰ λόγον τινὰ σκώμματος διὰ τὸ πολὺν χρόνον ἄλεκτρον  μεῖναι χόλῳ Κλυταιμνήστρας, ὃ δὴ ἐμφαίνεται καὶ παρ’ Εὐριπίδῃ ἐν τῷ  παρθένε μακρὸν δὴ μῆκος Ἠλέκτρα χρόνου.
urn:cts:greekLit:tlg4083.tlg001.hc:9.131|Ἕδνα δὲ κυρίως τὰ ἐκ  τοῦ ἀνδρὸς διδόμενα τῇ γυναικί. Φησὶ γοῦν Ἀγαμέμνων, ὅτι ἣν ἂν Ἀχιλλεὺς   αἱροῖτο τῶν βασιλίδων, λαβέτω ἀνάεδνον, ἤτοι μὴ λαβοῦσαν ἀπ’ αὐτοῦ ἕδνα,  ὅ ἐστι φερνήν. Φερνὴ γὰρ ἡ τῆς γυναικὸς προίξ, οἷον προθεὶς φερνὰς πατήρ,  ἣν Ὅμηρος καὶ μείλια ἢ ἐπιμείλια λέγει διὰ τὸ τὸν ἄνδρα μειλίσσειν ἤτοι  κατὰ μέλι γλυκαίνειν, ὥσπερ καὶ ἕδνα εἴρηται παρὰ τὸ τὴν νύμφην ἥδειν,  ἥδανά τινα ὄντα, καὶ ἐν συστολῇ καὶ συγκοπῇ ἕδνα. Ἰστέον δὲ ὅτι ἐν ῥητορικῷ  Λεξικῷ φέρεται καὶ ταῦτα φερνή: δωρεὰ γυναικὶ διδομένη. φέρνια δέ: ἰχθύων  σπυρίδες. Μένανδρος: ὁ προσιὼν γέρων ἁλιεύς, παρ’ οὗ τὸ φέρνιον τρίτην  ταύτην ἐπριάμεθ’ ἡμέραν.
urn:cts:greekLit:tlg4083.tlg001.hc:9.132|Ἔτι ἰστέον καὶ ὅτι Ἀρίσταρχος μὲν ἓν  μέρος λόγου λαμβάνει τὸ ἐπιμείλια ὡς τὸ ἐπιφέρνια, Ἀπολλόδωρος δὲ διαλύει  λέγων: ἐπιδώσω μείλια, ὡς καὶ κατωτέρω εὐθὺς ἐπάγει ὅσα οὔπω τις ἑῇ  ἐπέδωκε θυγατρί. Τρύφων δὲ περὶ τοῦ τόνου ζητεῖ, πότερον ἀναγνωστέον ὡς            ποίμνια προπαροξυτόνως ἢ παροξυτόνως ὡς πεδία. Ἀπίων δὲ καὶ Ἡρόδωρός  φασιν, ὅτι ἡμῖν δοκεῖ προπαροξύνεσθαι. Εὐλογώτερον γὰρ εἶναι τὸ τοιοῦτον  ἢ τὸ παροξυνόμενον, ἐὰν οὕτως ὁρισώμεθα. Τὰ διὰ τοῦ ιον οὐδέτερα μονογενῆ  τρισύλλαβα, μὴ ὄντα ὑποκοριστικά, εἰ ἔχει τὴν τρίτην ἀπὸ τέλους, ἤτοι τὴν  προπαραλήγουσαν, φύσει μακρὰν διὰ τοῦ ι ἐκφερομένην ἢ μόνου ἢ σὺν ἑτέρῳ  φωνήεντι, προπαροξύνεται, οἷον Ἴλιον, εἴριον, ποίμνιον, Σίγειον, λείριον.  οὕτω καὶ μείλιον. Σπάνια δὲ τὰ παροξύτονα ὡς τὸ ἡνίον. τὸ γὰρ τειχίον,  κλειδίον καὶ τὰ τοιαῦτα ὑποκοριστικά.
urn:cts:greekLit:tlg4083.tlg001.hc:9.133|Ἔτι ἰστέον καὶ ὅτι ἕδνα ἔστιν  ὅτε καὶ τὰ τοῖς ἀνδράσι διδόμενα λέγεται, ὡς πολλαχοῦ φανεῖται. Οὕτω δὲ  καὶ φερνὴ οὐ μόνον ἡ τῆς γυναικὸς ἐκ πατέρων, ἀλλὰ καὶ ἡ τοῦ ἀνδρός, ὡς  δηλοῖ καὶ αὐτὸ Εὐριπίδης ἐν τῷ γάμων φερνὰς διδοὺς Αἵμονι. Σημείωσαι  δὲ καὶ ὅτι ἐν τῷ ἀνάεδνον δύο κεῖνται στερήσεις ἀντὶ μιᾶς, μεσολαβηθέντος  τοῦ ν διὰ μόνην εὐφωνίαν. Οὕτω καὶ ἀνάγνωστον τὸ ἄγνωστον ἐν τῷ μηδὲν  ἀνάγνωστον καλὸν ἔχοιμι. Εἰ δὲ κατά τινας ἡ ἀνα πρόθεσις δύναται καὶ  στέρησιν ἔστιν ὅτε δηλοῦν, εἴη ἂν οὕτως ἀνάεδνον καὶ ἐνταῦθα τὸ ἄπροικον.  Τὸ δὲ φίλην οὐ πάνυ περισσεύει, ἀλλὰ πρὸς τὸ ἐθέλῃσιν εἴρηται. ἡ γὰρ  ἑλετὴ φίλη ἐστίν.
urn:cts:greekLit:tlg4083.tlg001.hc:9.134|Ὅτι ἑπτὰ πόλεις εἰς προῖκα λέγει δώσειν τῷ  Ἀχιλλεῖ ὁ βασιλεύς, καὶ τούτων τὰς δύο μὲν ἁπλῶς ὀνομάζει, τὴν Καρδαμύλην  δηλαδὴ καὶ τὴν Ἐνόπην, ὡς ἴσως μὴ πλέον τι ἐχούσας σεμνὸν παρὰ τὰ κοινά,  ἤγουν τὸ εὖ ναίεσθαι, τὸ ἐγγὺς θαλάσσης εἶναι καὶ τἆλλα τὰ ῥηθησόμενα. Τὰς  δὲ λοιπὰς πέντε μετ’ ἐπιθέτων προάγει τὴν μὲν ποιήεσσαν εἰπών, τουτέστι  πολυβότανον διὰ τὸ λιπαρόγεων, ἑτέραν δὲ ζαθέαν διά τινα σεσιγημένα σεμνά,  τὴν δὲ βαθύλειμον, ἄλλην δὲ καλήν, ὅ ἐστιν εὐειδῆ, τὴν δὲ λοιπὴν ἀμπελόεσσαν.  Φράζει δ’ ἐν τούτοις ὁ ποιητὴς οὕτω ἑπτὰ δέ οἱ δώσω εὖ ναιόμενα πτολίεθρα,  Καρδαμύλην, Ἐνόπην τε καὶ Ἱρὴν ποιήεσσαν, Φηράς τε ζαθέας ἠδ’ Ἄνθειαν  βαθύλειμον, καλήν τ’ Αἴπειαν καὶ Πήδασον ἀμπελόεσσαν, ἥν τινες τὴν ὕστερον  Μεθώνην εἶναί φασι. Τούτων δὲ τὴν Καρδαμύλην μὲν ὁ τὰ Ἐθνικὰ συγγράψας  πόλιν Μεσσηνίας φησὶν ἢ κατὰ Ἡρόδοτον Λακωνικήν, λέγων καὶ ἑτέραν            εἶναι πλησίον Χίου. καὶ τὴν Ἐνόπην δὲ ὁμοίως Μεσσηνιακὴν πόλιν λέγει,  βαρυνομένην πρὸς διαστολὴν τῆς ἐνοπῆς, ἣ δηλοῖ τὴν φωνήν. Ὅτι  δὲ Καρδαμύλη οὐ μόνον τοπικόν ἐστιν ὄνομα, ἀλλὰ καί τις μάζα οὕτως ἐκαλεῖτο,  ὁ Ἀθήναιος ἱστορεῖ. Τὴν δὲ Ἱρὴν οὐ μόνον πόλιν ἀλλὰ καὶ ὄρος Μησσήνης,  λέγων καὶ πόλιν Λέσβου εἶναι ὁμώνυμον ταύτῃ καὶ ἑτέραν πόλιν Μαλιέων ἀπὸ  Ἴρου. Τοῦτο δὲ ψιλοῦσθαι δηλοῖ τὴν ἄρχουσαν τῆς τοιαύτης πόλεως, ὡς μὴ  ἀπὸ ἱεροῦ τινος ἀλλὰ ἀπὸ Ἴρου παρονομασθεῖσαν. Εἰ δὲ καὶ βαρύνεται ἡ  πόλις Ἴρα λεγομένη κατὰ πολλὰ τῶν ἀντιγράφων, οὐκ ἀνάγκη ζητεῖν.
urn:cts:greekLit:tlg4083.tlg001.hc:9.135|Τὴν δὲ Ἄνθειαν πλησίον Ἄργους εἶναί φησιν ἱστορῶν καὶ Πόντου πόλιν  Ἄνθειαν καὶ κώμην Λιβύης καὶ Ἰταλίας.
urn:cts:greekLit:tlg4083.tlg001.hc:9.136|Αἴπειαν δὲ πόλιν Λακωνικὴν  προπαροξυτόνως ὡς Ζέλειαν ἐπὶ διαστολῇ τοῦ ἐπιθέτου. Ἔστι δέ, φησί, καὶ  ἑτέρα Κύπρου, καὶ ἄλλη Κρήτης. καὶ οὕτω μὲν ταῦτα. περὶ δὲ Φηρῶν ἑτέρωθι  γέγραπται, ὥσπερ δὴ καὶ περὶ Πηδάσου, ἧς ὅτι διαφέρει τὰ Πήδασα πόλις  Καρική, καὶ αὐτὸ ἀλλαχοῦ εἴρηται. Ὁ δὲ Γεωγράφος περὶ τούτων φησί, ὡς  τῶν βασιλικῶν πόλεων ἐπὶ πέτρας μὲν ὀρεινῆς ἵδρυται ἡ Καρδαμύλη. εἶτα  Φηραί, ὅμοροι Φηρίᾳ καὶ Γερηνίᾳ. Ἡ δὲ Ἰρὴ κατὰ τὸ ὄρος δείκνυται τὸ κατὰ  Μεγάλην Πόλιν Ἀρκαδίας ἐπὶ Ἀνδανίαν ἰόντι, ἣν Οἰχαλίαν ὁ ποιητὴς καλεῖ.  ἡ δὲ Αἴπεια Θουρία ὕστερον ἐκλήθη, ἱδρυμένη ἐπὶ λόφου ὑψηλοῦ, ὅθεν καὶ  τοὔνομα. Τινὲς δέ, φησίν, Αἴπειαν τὴν Μεθώνην. Ἄνθειαν δὲ οἱ μὲν αὐτὴν  τὴν Θουρίαν, ἀφ’ ἧς ὁ Θουριάτης κόλπος, οἱ δὲ τὴν μεταξὺ Ἀσίνης οἰκειότατα  βαθύλειμον λεχθεῖσαν, ἧς πρὸς θαλάττῃ πόλις Κορώνη, ἣν Πήδασον λεχθῆναί  φασιν ὑπὸ τοῦ ποιητοῦ. καὶ τοιαῦτα μὲν καὶ ὁ Γεωγράφος.
urn:cts:greekLit:tlg4083.tlg001.hc:9.137|Τὸ δὲ  βαθύλειμον δηλοῖ μὲν τὸ πολύχορτον, κἀντεῦθεν τὸ πῖον τῆς γῆς. Ἐσχημάτισται δὲ καινότερον. Ἐχρῆν γὰρ ὡς ἀπὸ τοῦ λειμῶνος βαθυλείμωνα εἶναι.            Οὐκ ἂν δὲ ἀνόμοιον εἴη ποιήεσσαν καὶ βαθύλειμον εἰπεῖν.
urn:cts:greekLit:tlg4083.tlg001.hc:9.138|Ὅτι  πόλεων ἔπαινος καὶ πλεονέκτημα πρὸς ἄλλας πόλεις τὸ ἀγχιάλους τε εἶναι καὶ  οἰκουμένας καὶ εὐπόρους ἔχειν οἰκήτορας καὶ εὐπειθεῖς τῷ ἄρχοντι. Διὸ καὶ  ὁ βασιλεὺς ἀποσεμνύνων, ἃς ὑπισχνεῖται τῷ Ἀχιλλεῖ πόλεις, οὕτω φησὶ  πᾶσαι δ’ ἐγγὺς ἁλός, νέαται Πύλου, ἐν δ’ ἄνδρες ναίουσι πολύρρηνες, πολυβοῦται, οἵ κεν καί ἑ, ἤγουν αὐτόν, δωτίνῃσι θεὸν ὣς τιμήσουσι καί οἱ ὑπὸ  σκήπτρῳ λιπαρὰς τελέουσι θέμιστας, ὅ ἐστι λιπαροποιοὺς καὶ εὐδαιμονεῖν  ποιούσας διὰ τὴν θέμιν καὶ τὸ δίκαιον, εἴγε καθ’ Ἡσίοδον παρ’ οἷς ἡ δίκη  πρεσβεύεται τοῖσι τέθηλε πόλις, λαοὶ δ’ ἀνθεῦσιν ἐν αὐτῇ. Οὐ μόνον δὲ  ἀστασιάστου λαοῦ ἀλλὰ καὶ βασιλέως ἀγαθοῦ δηλωτικὸν τὸ δωτίναις ἶσα καὶ  θεῷ τιμᾶν τὸν ἄρχοντα καὶ ὑπὸ τῷ αὐτοῦ σκήπτρῳ λιπαρὰς τελεῖν θέμιστας.  Εἰς δὲ τὸ ἐγγὺς ἁλὸς εἶναι τὰς ῥηθείσας πόλεις φησὶν ὁ Γεωγράφος, ὅτι Καρδαμύλη μὲν ἐπ’ αὐτῇ, Φηραὶ δ’ ἀπὸ πέντε σταδίων, αἱ δ’ ἄλλαι ἀνωμάλοις κέχρηνται τοῖς ἀπὸ θαλάσσης διαστήμασιν.
urn:cts:greekLit:tlg4083.tlg001.hc:9.139|Ὅμηρος δὲ ἱστορεῖ καὶ ὅτι  αἱ πόλεις αὗται νέαται Πύλου ἠμαθόεντος, ὅ ἐστιν ἔσχατοι, ὡς ὁμοροῦσαι  τῇ Πύλῳ. Τοῦτο δέ τινες ἄλλως ἡρμήνευσαν, νοήσαντες μὲν τὸ νέαται  συγκοπὲν ἐκ τοῦ νεναίαται, ὃ δηλοῖ τὸ οἰκοῦνται, εἰπόντες δέ, ὅτι πᾶσαι  κατοικοῦνται ἄγχι τῆς κατὰ Πύλον θαλάσσης.
urn:cts:greekLit:tlg4083.tlg001.hc:9.140|Πολύρρηνες δὲ καὶ  πολυβοῦται οἱ ἁπλῶς πολυθρέμμονες, ὡς ἀπὸ μέρους καὶ νῦν δηλοῦσθαι τὸ  πᾶν. Ἔστι δὲ τῷ μὲν πολύρρηνες ὁμοιοσύνθετον τὸ ὄϊς ὑπόρρηνος, τῷ  δὲ πολυβούτης τὸ ἀβούτης, ὃ παρ’ Ἡσιόδῳ κεῖται. Δῆλον δὲ καὶ ὡς προϋπόκειται ὁ βούτης τοῦ βώτωρ, καθὰ καὶ ὁ δότης τοῦ δώτωρ. Ἡ δὲ δωτίνη ἔκτασιν  ἔχει τῆς ἀρχούσης κατὰ τὸν δώτορα, ἤδη δέ που σπανίως καὶ τὸν δωτῆρα.  Σημείωσαι δὲ ὅτι ἐξ Ὁμήρου λαβόντες οἱ παλαιοὶ καὶ ὡς πρέπον λόγῳ πεζῷ           φράσαντές φασιν, ὡς αἱ ῥηθεῖσαι πόλεις διάφοροι τοῖς καρποῖς, ποικίλαι ζῴων  φύσεσι, φιλάνθρωποι ταῖς κατοικίαις, εὐνομώτατοι ταῖς ἀγωγαῖς.
urn:cts:greekLit:tlg4083.tlg001.hc:9.141|Ὅρα δὲ καὶ ὅτι τὴν ὑπο πρόθεσιν δοτικῇ κἀνταῦθα συνέταξεν ἐν τῷ ὑπὸ  σκήπτρῳ, καθὰ καὶ ἀλλαχοῦ ἐν πολλοῖς.
urn:cts:greekLit:tlg4083.tlg001.hc:9.142|Ὅτι ὁ ὑποσχόμενός τι  ἐπὶ καταπαύσει χόλου ἐρεῖ ἂν ταῦτα οἱ τελέσαιμι μεταλήξαντι χόλοιο.
urn:cts:greekLit:tlg4083.tlg001.hc:9.143|Ὅτι μετὰ τὴν ἀπαρίθμησιν τῶν δώρων ὁ βασιλεὺς πάνυ ἐνδιαθέτως  καὶ γοργῶς κόμμασί τε κατατέμνων καὶ ἀσυνδέτως προάγων τὸν λόγον  φησὶ δμηθήτω. Ἀί̈δης τοι ἀμείλιχος ἠδ’ ἀδάμαστος, τοὔνεκα καί τε βροτοῖσι  θεῶν ἔχθιστος ἁπάντων. τουτέστιν εἰξάτω, πραϋνθήτω, ἐπιεικευσάσθω μοι  ὁ Ἀχιλλεύς. Ἅιδου γὰρ τὸ ἀμείλικτον.
urn:cts:greekLit:tlg4083.tlg001.hc:9.144|Εἶτα ἐπάγει καί μοι ὑποστήτω, τουτέστιν ὑπ’ ἐμὲ ὡς ὑψηλότερον αὐτοῦ στήτω, βασταξάτω, ἀχθοφορησάτω με, καὶ ἄλλως δὲ φράσαι, ὡς δεδμημένος ἐμοὶ εἴτε φιλίας νόμῳ  εἴτε ὡς εὐρυκρείοντι ὑπ’ ἐμὲ στήτω, ὅσα δηλαδὴ καὶ ζῷον δμηθὲν ὑπὸ τῷ  δαμάσαντι. Τὸ δὲ τοιοῦτον ὑποστῆναι παράγει τὸν παρὰ τοῖς ὕστερον ἀνυπόστατον, οὐ τὸν μὴ ὄντα, ἤγουν μὴ ὑφεστηκότα, ὃ δὴ ἐπὶ τῶν ἀνουσίων λέγεται  πραγμάτων, ἀλλὰ τὸν γενναίως ἰσχυρὸν καὶ μὴ ἂν ὑπό τινι στῆναι ἀνεχόμενον  καὶ δμηθῆναι. Οὕτως ὀργὴ ἀνυπόστατος λαλεῖται καὶ στρατὸς ἀνυπόστατος  κατὰ τὸ ἡ τῶν Ῥωμαίων βασιλεία ἡ ἀνυπόστατος. Εἰ δέ τις τὸν ἀσθενῆ  ἐπαινεῖν φαινόμενος ὡς ἀνδριζόμενον ἀνυπόστατον τὰ εἰς ἀνδρίαν ἐρεῖ, παίζει  ἐκεῖνος ἀστεϊζόμενος. Τὰ δὲ εἰρημένα Ὁμηρικὰ ἔπη πᾶς ἂν εἴποι ἔνδοξος  παρακαλῶν ἀναγκαῖόν τινα ἐξ ὀργῆς εἰς φιλίαν μεταπεσεῖν.
urn:cts:greekLit:tlg4083.tlg001.hc:9.145|Σώφρων            δὲ παρίσωσις τὸ δμηθήτω καὶ ὑποστήτω καὶ δυναμένη λανθάνειν διὰ τὴν τοῦ  ῥηθέντος στίχου ἐπεμβολήν. Οὐ γὰρ μέλει κάλλους λόγου τῷ παθαινομένῳ.
urn:cts:greekLit:tlg4083.tlg001.hc:9.146|Εἶτα προβάλλεται ὁ βασιλεύς, εἰ καὶ μὴ ἀνδρίαν, ἀλλὰ τὸ εὐρυκρείων  καὶ βασιλικώτερος εἶναι τοῦ Ἀχιλλέως καὶ γενεῇ προγενέστερος, ὅ ἐστι  πολυχρονιώτερος. Φησὶ γὰρ ἀσυνδέτως πρὸς θαῦμα ὅσσον βασιλεύτερός  εἰμι ἠδ’ ὅσσον γενεῇ προγενέστερος εὔχομαι εἶναι. Τίμιον δὲ πάντως καὶ ἡ  μεγάλη βασιλεία καὶ ἡ πρεσβυγένεια, ἧς δηλωτικὸν τὸ γενεῇ προγενέστερος, ἤγουν τῇ γενέσει. γενεῇ μέντοι τιμιώτερος ὁ εὐγενέστερος.
urn:cts:greekLit:tlg4083.tlg001.hc:9.147|Ἰστέον δὲ ὅτι τὸ δμηθήτω πωλοδαμνικὴ λέξις ἐθέλουσα τὸ ἀκάθεκτον  ζῷον δάμνασθαι δι’ εὐχρηστίαν, ὃ δὴ πάσχει ἅπας ὁ ἀπὸ σκληρᾶς ὀργῆς εἴξας  τῷ φιλιουμένῳ. Τὸ δὲ ἀμείλιχος καὶ ἀδάμαστος ἀντὶ τοῦ λόγοις τε ἀγοήτευτος καὶ βίᾳ ἀνίκητος. δύο γὰρ ταῦτά εἰσιν, οἷς ὑπαγόμεθά τινας, λόγος  καὶ βία.
urn:cts:greekLit:tlg4083.tlg001.hc:9.148|Εἰς δὲ τὸ εἶναι τὸν Ἅιδην θεῶν ἔχθιστον συμβάλλεται καὶ  Αἰσχύλου τὸ μόνος θεῶν θάνατος οὐ δώρων ἐρᾷ, οὐδ’ ἄν τι θύων οὐδ’ ἐπισπένδων λάβοις, οὐδ’ ἔστι βωμὸς οὐδὲ παιωνίζεται. Ἐν οὐδεμιᾷ γὰρ πόλει βωμὸν  Ἅιδου εἶναί φασι, Θανάτου μέντοι ἐν Γαδείροις ἱστοροῦσί τινες. Ἄλλοι δέ  γε, ὧν οἶμαι καὶ ὁ Γεωγράφος, καὶ τὸν Ἅιδην περί που τὴν Πελοπόννησον  ἱκανῶς ἐκτετιμῆσθαί φασιν. Ἔτι ἰστέον καὶ ὅτι ἐν τῷ τοὔνεκα βροτοῖσι  θεῶν ἔχθιστος ἁπάντων διασαφεῖ ὁ βασιλεύς, ὅπως ἐν τῇ αʹ ῥαψῳδίᾳ ἔχθιστον  ἑαυτῷ εἶπε τὸν Ἀχιλλέα, ἐπεὶ ἀεὶ αὐτῷ ἔρις τε φίλη πόλεμοί τε μάχαι τε. Εἰ  γὰρ ἔχθιστος ὁ Ἅιδης ὡς ἀμείλιχος ὢν καὶ ἀδάμαστος, τοιοῦτος δὲ καὶ ὃς  ἀεὶ ἔριν φιλεῖ καὶ μάχας (ἀμείλιχος γὰρ αὐτὸς καὶ οἷον ἀδάμαστος), ἔχθιστος  ἄρα καλῶς καὶ ὁ τοιοῦτος Ἀχιλλεύς.
urn:cts:greekLit:tlg4083.tlg001.hc:9.149|Ἐκ δὲ τοῦ καί μοι ὑποστήτω  λαβόντες οἱ μεθ’ Ὅμηρον ὑποστῆναι τὸ ὑπομεῖναί φασι καὶ θυμόν, ὡς ἐρρέθη,  ἀνυπόστατον τὸν ἀφόρητον. Τὸ δὲ βασιλεύτερος ταὐτόν ἐστι τῷ πλεόνεσσιν  ἀνάσσων, ὅπερ τῷ βασιλεῖ διάφορον πρὸς τὸν Ἀχιλλέα ὁ Νέστωρ προεπεσημήνατο ἐν τῇ τῆς Ἰλιάδος καταρχῇ. Ἰστέον δὲ ὡς, εἴπερ ἦν τῷ ποιητῇ πιθανῶς  πλάσασθαι τὸν βασιλέα ἐς Ἀχιλλέως ἀπελθεῖν, οὐκ ἂν εἰπὼν ὁ ἥρως τὰ  ῥηθέντα ὀλίγα ἔπη τὸ δμηθήτω καὶ ἑξῆς ἀπῆλθεν ἂν πλείω εἰπών, ἀλλ'  ἔπεισεν ἂν τούτοις καὶ μόνοις. Πολὺ γὰρ ἔχουσι τὸ ἐπιεικὲς καὶ περιπαθὲς  καὶ οἷον οἶκτον κινεῖν καὶ ψυχὴν ἀτενῆ κατακάμπτειν εἰς ἔλεον.
urn:cts:greekLit:tlg4083.tlg001.hc:9.150|Ὅτι ἀξιολόγου δωρεᾶς δηλωτικὸν τὸ δῶρα μὲν οὐκ ἔτ’ ὀνοστὰ διδοῖς, ὃ  πρὸς τὸν βασιλέα φησὶν Ὀδυσσεύς. Καὶ ὅρα τὸ διδοῖς ῥῆμα περισπώμενον  τρίτης συζυγίας πρωτότυπον τοῦ δίδωμι. Τὸ δὲ ὀνοστά εὑρίσκεται ποτε  καὶ δίχα τοῦ σ1 ὁμοίως τῷ γνωστός καὶ γνωτός. Καὶ ἐκ τοῦ ὀνοτά γίνεται καὶ  ὀνοτάζειν, τὸ μέμφεσθαι, ὡς τὸ σκολιῶς ὀνοτάζων. Ἰστέον δὲ ὅτι ἐν τῷ  οὐκέτ’ ὀνοστὰ διδοῖς Ἀχιλῆϊ ἄνακτι — Οὕτω γάρ ἐστι τὸ ὅλον. — οὐ  κεῖται ἁπλῶς ἀργὸν τὸ ἄνακτι, ἀλλὰ παραμυθεῖται τὸν Ἀγαμέμνονα ὡς  οὐκ ἐπ’ ἀνδρὶ τυχόντι τῷ Ἀχιλλεῖ, ἀλλ’ ἄνακτι ποιοῦντα ὅσα δὴ καὶ ποιεῖ.
urn:cts:greekLit:tlg4083.tlg001.hc:9.151|Ὅτι τοὺς ἐς Ἀχιλλέα σταλησομένους πρέσβεις κλητούς φησι, ἤγουν  ἐξονομακλήδην ἐπιλέκτους. Ἐπιλέγεται δὲ αὐτοὺς ὁ Νέστωρ, λέγων, ὅτι  αὐτοὺς ἐγὼν ἐπιόψομαι, ἤγουν ἀκριβέστατα ἐπιτηρήσω, διακρινῶ, ἐπιλέξομαι,  ὡς καὶ ἐν Ὀδυσσείᾳ νῆα ἐπιόψομαι ἥτις ἀρίστη.
urn:cts:greekLit:tlg4083.tlg001.hc:9.152|Ὁ δὲ ὅλος λόγος  τοῦ Νέστορος χρήσιμος ὢν εἰς τοιαύτας κλήσεις ἔχει οὕτως ἀλλ’ ἄγετε  κλητοὺς ὀτρύνομεν, οἵ κε τάχιστα ἔλθωσιν ἐς κλισίην Ἀχιλῆος. εἰ  δ’ ἄγε, τουτέστιν εἰ δὲ βούλεσθε ἢ εἰ δὲ βούλει, ἄγε, τοὺς ἂν ἐγὼν ἐπιόψομαι,  οἳ δὲ πιθέσθων.
urn:cts:greekLit:tlg4083.tlg001.hc:9.153|Καὶ ὅρα καὶ νῦν τὸ εἰ δ’ ἄγε ὁμοιόσχημον ὂν  τῷ εἰ δ’ ἄγε μὴν πείρησαι καὶ τοῖς τοιούτοις, ἐν οἷς ἐκφανέστατον μετ'  ὀλίγα καὶ τό εἰ δὲ σὺ μέν μευ ἄκουσον, ἐγὼ δέ κέ τοι καταλέξω, τὰ ἐκ  βασιλέως δηλαδὴ δῶρα. Τὸ δὲ ἄγε εἰ μὲν πρὸς τὸν βασιλέα ἐρρέθη, οὐδέν  τι καινὸν ἔχει, εἰ δὲ πρὸς τοὺς συμβούλους ἐφράσθη, σημειωτέον ὡς εἰς  ταὐτὸν ἥκει τῷ ἄγετε, ὅπερ ἀνωτέρω ἐτέθη.
urn:cts:greekLit:tlg4083.tlg001.hc:9.154|Ὅτι δὲ κλητοὺς τοὺς  ἐκκρίτους λέγει, δηλώσει ἐν τοῖς ἐφεξῆς ὁ Φοῖνιξ εἰπών, ὡς ἄνδρας ὁ βασιλεὺς  προέηκεν ἀρίστους κρινάμενος. Σημείωσαι δὲ ὅτι ἐνταῦθα καὶ εἶδός τι παρηχήσεως κεῖται καινότερον, ὁποῖον ἐν ἄλλοις προεγράφη, τὸ κλητοὺς οἳ ἔλθωσιν  ἐς κλισίην Ἀχιλῆος, οἵπερ εἰσὶ Φοῖνιξ, Αἴας καὶ Ὀδυσσεύς.
urn:cts:greekLit:tlg4083.tlg001.hc:9.155|Ἰστέον δὲ ὅτι τε Φοῖνιξ, ὡς οἱ παλαιοὶ στοχάζονται, ἀπὸ τῆς Ἀχιλλέως  σκηνῆς ἐπὶ θέαν τῆς μάχης ἐλθὼν καὶ χρονίσας παρὰ ταῖς τῶν ἀριστέων  σκηναῖς ἐπανέρχεται μετὰ τῶν πρέσβεων, τῆς ἱκεσίας αὐτοῖς συλληψόμενος.  διὸ καὶ ὑπεξαιρεῖ αὐτοῦ τοὺς δύο πρέσβεις ὁ ποιητὴς ἐν τῷ οἳ δὲ πιθέσθων  καὶ βάτην εὐχομένω καὶ χαίρετον καὶ ἱκάνετον καὶ φίλτατοί ἐστον.
urn:cts:greekLit:tlg4083.tlg001.hc:9.156|Καὶ ὅτι κολακεύων ὁ Νέστωρ τοὺς πρέσβεις μετὰ ἐπιθέτων  προφέρει αὐτοὺς εἰπὼν Φοῖνιξ μὲν πρώτιστα Διὶ̈ φίλος ἡγησάσθω, αὐτὰρ  ἔπειτα Αἴας τε μέγας καὶ δῖος Ὀδυσσεύς. Σημείωσαι δὲ ὅτι ὁ Νέστωρ  μὲν τὸν Φοίνικα ἡγήσασθαι συμβουλεύει, Ὀδυσσεὺς μέντοι αὐτὸς ἡγεῖται  προϊὼν τῆς εἰς τὸν Ἀχιλλέα εἰσόδου ἢ διὰ θερμότητα ψυχῆς ἢ διὰ τὸ μὴ  συγκαταλέγεσθαι αὐτοῖς ὡς κυρίως πρέσβυν τὸν Φοίνικα, καθὰ καὶ ἀνωτέρω  εἴρηται. Ἰστέον δὲ ὅτι τὸν Φοίνικα μὲν ὡς παιδαγωγὸν πρώτιστα ἐπιλέγεται  εἰς πρεσβείαν ὁ Νέστωρ — Αἰδέσεται γὰρ Ἀχιλλεὺς τὸν διδάσκαλον ἱκετεύοντα.  — , εἶτα Αἴαντα τὸν μέγαν καὶ Ὀδυσσέα ὡς φιλουμένους διὰ τὸ ὁμοιοπαθές.  Ἐν γὰρ τῇ αʹ ῥαψῳδίᾳ καὶ αὐτοὶ συνυβρίσθησαν τῷ Ἀχιλλεῖ, εἰ καὶ μὴ ἐμνησικάκησαν. Ἢ καὶ ἄλλως, Αἴαντα μὲν πρέσβυν πέμπει ὁ Νέστωρ ὡς συγγενῆ  τῷ Ἀχιλλεῖ, Ὀδυσσέα δὲ ὡς ῥήτορα, ἴσως δὲ καὶ τὸν μὲν ὡς ἀνδρειότατον  ἐν Ἀχαιοῖς μετά γε τὸν Ἀχιλλέα, τὸν δὲ ὡς λίαν συνετὸν μετά γε τὸν Νέστορα,  ἵνα δυσωπηθείη μᾶλλον, οἷς τὰ πρωτόλεια τῶν Ἑλλήνων εἰς αὐτὸν πρεσβεύει.  καί πως διὰ μέσων αὐτῶν γουνάζεται τὸν Ἀχιλλέα τὸ Πανελλήνιον. Αὐτὸς  δέ γε ὁ Νέστωρ οὐκ ἐθέλει πρεσβεῦσαι, τάχα μὲν ὑπερπαθῶν τοῦ βασιλέως  ὡς φιλοβασιλεύς, ἴσως δὲ καὶ τὸν Ἀχιλλέα αἰδούμενος, εἴγε φθάσας εἶπε  τούσδε δ’ ἔα φθινύθειν ἕνα καὶ δύο, ὧν τὸ μὲν εἰς Θερσίτην, τὸ δ’ εἰς Ἀχιλλέα  δοκεῖ κατά τινας ἀποτείνεσθαι. Μάλιστα δὲ ταμιεύεται τὸν Νέστορα ὁ ποιητής,  ὡς οἷά τινα τελευταίαν ἱερὰν ἄγκυραν τῷ ἐσχάτῳ κλύδωνι τῶν Ἀχαιῶν,  ὀκνῶν τὴν τοῦ γέροντος νῦν ἐλέγξαι ῥητορικήν, ἣν ἐν τοῖς ἑξῆς προβαλεῖται,  οὕτως ἐνεργὸν ἐκεῖ ἐσομένην, ὥστε τόν τε Πάτροκλον ἐρεθίσαι εἰς θάνατον  καὶ δι’ αὐτοῦ τὸν Ἀχιλλέα ἐξεγεῖραι ἀναγκαίως τότε εἰς πόλεμον. Ὡς νῦν  γε πρόθεσις οὐκ ἔστι τῷ ποιητῇ δαμάσαι δυσωπίαις τὸν Ἀχιλλέα, εἰ μὴ  πρότερον καὶ ἐκπλήξει καὶ ἐκθυμώσει τοὺς ἀκροατὰς ταῖς κινδυνώδεσι τῆς  μάχης περιπετείαις. Οὐκοῦν οὐδ’ ἀναγκαῖον τὴν τοῦ Νέστορος ἐνταῦθα προβαλέσθαι ῥητορικὴν φανησομένην ἄπρακτον.
urn:cts:greekLit:tlg4083.tlg001.hc:9.157|Ὅτι καὶ κήρυκες ἐπιλέγονται εἰς τὰς λιτὰς ὁ Ὁδίος καὶ ὁ Εὐρυβάτης, ἵνα δόξῃ δι’ αὐτῶν καὶ  ὁ βασιλεὺς αὐτὸς παρεῖναι τῇ πρεσβείᾳ, ὥσπερ καὶ τὴν Βρισηί̈δα κηρύκων  ἀφελομένων αὐτὸς ἐκείνην ἀφελέσθαι λέγεται, ἔτι δὲ καὶ ἵνα, ὡς ἐν τῇ ἀφαιρέσει  τῆς Βρισηί̈δος μάρτυροι ἦσαν πρός τε θεῶν πρός τ’ ἀνθρώπων τοῦ ἀδικήματος  εἴ ποτε παραπέσῃ χρεία, οὕτω κἀνταῦθα τῆς καὶ ἐλλόγου καὶ ἐνδόξου πρεσβείας,  εἰ περιοραθήσεται. Ὅτι δὲ ὁ Ὁδίος παροξύνεται ὡς τρίβραχυ, καὶ ὅτι Εὐρυβάτης οἰκείως κήρυκι καλεῖται παρὰ τὸ εὐρὺ βάζειν, δηλοῦται καὶ ἀλλαχοῦ.  Ὅρα δὲ ἐν τῷ κηρύκων δ’ Ὁδίος καὶ Εὐρυβάτης, ὅτι τε πολλοὶ κήρυκες  ἦσαν τοῖς Ἀχαιοῖς, ὡς πολλαχοῦ φαίνεται, καὶ ὅτι κατά τι ἐξαίρετον δοκοῦσιν  οἱ ῥηθέντες δύο προκεκρίσθαι.
urn:cts:greekLit:tlg4083.tlg001.hc:9.158|Ὅτι ὡς ἐν τῇ αʹ ῥαψῳδίᾳ, οὕτω καὶ  νῦν εὐφημῆσαι λέγει ὁ ποιητὴς οὐ τὸ ἐπαινέσαι ἀλλὰ τὸ ὑμνῆσαι καὶ ἐνθεάσαι  κατὰ εὐχήν.
urn:cts:greekLit:tlg4083.tlg001.hc:9.159|Φησὶ γὰρ ὁ Ὁμηρικὸς Νέστωρ φέρτε δὲ χερσὶν  ὕδωρ εὐφημῆσαί τε κέλεσθε, ὄφρα Διὶ̈ ἀρησόμεθα, αἴ κ’ ἐλεήσῃ. Καὶ οὕτως  εἰπὼν πᾶσιν ἑαδότα μῦθον ἔεπεν. αὐτίκα κήρυκες μὲν ὕδωρ ἐπὶ χεῖρας ἔχευαν,  κοῦροι δὲ κρητῆρας ἐπιστεψάμενοι ποτοῖο νώμησαν καὶ ἑξῆς.
urn:cts:greekLit:tlg4083.tlg001.hc:9.160|Καὶ  ὅρα τὴν τοῦ φέρτε συγκοπήν, καὶ ὅπως καὶ ἀρώμενοι ἐνίπτοντο, ἵνα καθαρὰς ἄνω χεῖρας αἴρωσι, καὶ ὅτι πρὸς κήρυκας ἔφη τὸ φέρτε. κατωτέρω γοῦν  κήρυκες τοῦτο ποιοῦσιν, ἔνθα καὶ παραφράζει τὸ φέρτε χερσὶν ὕδωρ οὕτω:  ὕδωρ ἐπὶ χεῖρας ἔχευαν. Ὅτι δὲ τὸ χερσὶν ὕδωρ καὶ ὕδωρ ἐπὶ χεῖρας καὶ  κατὰ χειρῶν ἔλεγον οἱ μεθ’ Ὅμηρον, δῆλον ἐκ τῶν παλαιῶν.
urn:cts:greekLit:tlg4083.tlg001.hc:9.161|Τοῦ δὲ  ἑαδότα θέμα τὸ ἥδω, οὗ μέσος ἄρρητος παρακείμενος ἧδα, μετοχὴ δὲ  αὐτοῦ ἡδώς, καὶ διαλύσει ἑαδώς, κατὰ τὸ ἥλω ἑάλω καὶ τὰ τοιαῦτα.
urn:cts:greekLit:tlg4083.tlg001.hc:9.162|Σημειωτέον δὲ περὶ τοῦ ῥηθέντος εὐφημῆσαι, ὅτι ὡς ἐκ τοῦ παρακολουθοῦντος            δηλοῖ αὐτὸ δὴ τὸ εὔξασθαι. Εἰ γὰρ ἐν Ὀδυσσείᾳ πορίζει φήμην ἡ καταρασαμένη  τοῖς μνηστῆρσι γραῦς, εἴη ἂν πάντως φήμη καὶ ἡ εὐχή. Χρηστολογικὴ δὲ  αὕτη, ὥσπερ ἀνάπαλιν φαυλολόγος ἡ κατευχή.
urn:cts:greekLit:tlg4083.tlg001.hc:9.163|Ὅτι τῶν πρέσβεων  τῷ Ὀδυσσεῖ μάλιστα πολλὰ ἐπέτελλεν ὁ Νέστωρ πειρᾶν πεῖσαι τὸν Ἀχιλλέα.
urn:cts:greekLit:tlg4083.tlg001.hc:9.164|Ὃν δὴ Ἀχιλλέα καὶ ἀποσεμνύνων ὁ ποιητὴς λέγει μεγάλας φρένας  τὰς αὐτῷ, ὡς ἐντεῦθεν ἐξεῖναι μεγαλόφρονα συνθέτως τὸν Ἀχιλλέα εἰπεῖν  καθ’ ὁμοιότητα τοῦ μεγαλήτορα, ὃ πρὸ ὀλίγων ὁ Νέστωρ ἐπὶ τοῦ βασιλέως  ἔφη σῷ μεγαλήτορι θυμῷ εἴξας.
urn:cts:greekLit:tlg4083.tlg001.hc:9.165|Τὸ δὲ πειρᾶν ἀντὶ τοῦ πειρᾶσθαι  καὶ πρὸ τούτων εἶπεν ὁ ποιητής.
urn:cts:greekLit:tlg4083.tlg001.hc:9.166|Ἐνταῦθα δὲ κεῖται τὸ δενδίλλειν  Ἰωνικὴ λέξις, δηλοῦσα τὸ περιβλέπεσθαι καὶ δινεῖν τοὺς ἴλλους ὧδε καὶ  ἐκεῖ. ἐξ ὧν ἰλλοὶ παρὰ τῷ Κωμικῷ οἱ στραβοί. ἀφ’ ὧν τὸ ἰλλίζειν καὶ τὸ ἐν  Ὀδυσσείᾳ ἐπιλλίζειν. Φησὶ γὰρ δενδίλλων εἰς ἕκαστον, Ὀδυσσῆϊ δὲ μάλιστα  ἐπιτέλλων πειρᾶν, οἷα τοῦτον ἐπικρίνας ἀγρομένων τὸν ἄριστον εἶναι, εἰ καὶ  μηδέν τι ἐξαίρετον ἤνυσε πρεσβεύσασ. Κεῖται δὲ καὶ παράφρασις καιρία  νοήματος. Εἰπὼν γὰρ ὡς πεπίθοιεν, ἤγουν πείσοιεν, ἀμύμονα Πηλείωνα,  ἐπάγει παραφραστικῶς εὐχόμενοι ῥηϊδίως πεπιθεῖν μεγάλας φρένας Αἰακίδαο.
urn:cts:greekLit:tlg4083.tlg001.hc:9.167|Ὅτι τὸν Ἀχιλλέα οἱ πρέσβεις εὗρον οὔτε ὑπνοῦντα — Ἦ γὰρ  ἂν ἀπρακτεῖν εἶχε τὰ τῆς πρεσβείας. — οὔτε ὅπλα χειριζόμενον — Ἀπίθανον  γὰρ ἐν τοιούτῳ καιρῷ. — οὔτε μὴν πάντῃ ἀργόν — Οὐ γὰρ ἤθελεν ὥσπερ  τῷ σώματι, οὕτω καὶ τῇ ψυχῇ ἀεργὸς εἶναι. — , ἀλλὰ φρένα τερπόμενον  φόρμιγγι τά τε ἄλλα ἐπαινετῇ καὶ ζυγὸν ἐχούσῃ, ὅ ἐστι πῆχυν, ἀργύρεον ἐπ'  αὐτῇ. Φράζει γὰρ ὁ ποιητὴς οὕτω τὸν δ’ εὗρον φρένα τερπόμενον φόρμιγγι           λιγείῃ καλῇ δαιδαλέῃ, ἐπὶ δ’ ἀργύρεον ζυγὸν ἦεν, τήν, φησίν, ἤγουν ἣν,  ἄρετο ἐξ ἐνάρων, ὅ ἐστι λαφύρων, πόλιν Ἠετίωνος ὀλέσσας. Οὐ γὰρ ἐκ  τῆς Ἑλλάδος ἦγεν ἐπίτηδες αὐτήν, ἐν λαφύροις δὲ βασιλικοῖς εὑρὼν κατὰ  τὸ παρατυχὸν ἔλαβε βασιλεὺς νεανίας φιλόμουσος. Ἴσως μὲν οὖν καὶ ἐπιχαίρων τῇ τῶν Ἑλλήνων δυσπραγίᾳ μετὰ χεῖρας ἔχει νῦν τὴν κιθάραν, θυμοῦ  καὶ λύπης παραμύθιον, μάλιστα δὲ νυκτὸς οὔσης, τόν τε θυμὸν οὕτω παρηγορεῖτο καὶ τὸν ζωπυρούμενον σπινθῆρα τῆς ἀνδρίας ἀνερρίπιζε, παλαιῶν πράξεων  μεμνημένος ἡρώων καὶ ὧν ἐκεῖνοι κατώρθουν.
urn:cts:greekLit:tlg4083.tlg001.hc:9.168|Φησὶ γὰρ τῇ ὅ γε  θυμὸν ἔτερπεν, ἄειδε δ’ ἄρα κλέα ἀνδρῶν, οὐ μὴν γυναικῶν καταλόγου κλέα  κατὰ τοὺς ἐν θηλυδριώδεσι κωμάζοντας μέλεσιν ἢ καὶ κατὰ τὸν καλὸν Ἡσίοδον,  ὃς Ὁμήρου, καθά τις παλαιὸς ἔφη, τὸν ἡρωϊκὸν ἀνδρῶνα σεμνύναντος, αὐτὸς  ἐν τῷ τῶν ἡρωί̈δων Καταλόγῳ τῆς γυναικωνίτιδος γέγονε. Καὶ σημείωσαι  ὅτι ἀείδων ὁ Ἀχιλλεὺς κλέα ἀνδρῶν ἀοιδίμους ἐκείνους φερωνύμως ἐποίει,  καθάπερ αὐτὸν ὁ ποιητής. Καλῶς ἄρα φιλεῖται τῷ ποιητῇ ὡς οἷα καί τινι  ζηλωτῇ τῆς κατ’ ἐκεῖνον μουσικῆς. Κλέα δὲ Ἀχιλλεὺς ᾄδει οὐ τὰ ἐξ ἀνάγκης  ἔντιμα καὶ εὐκλεῆ, ἀλλὰ καὶ τὰ ἔμπαλιν. ἐπεὶ καὶ μέσῃ λέξις τὸ κλέος. Οὕτω  καὶ Ὅμηρος ᾄδει δι’ ὅλης αὐτοῦ τῆς ποιήσεως οὐ μόνα τὰ πρὸς εὔκλειαν  ἐμμελῶς ἱστορῶν, ἀλλά που καὶ μὴ τοιαῦτα πολλά, οἷς οὐκ ἂν ἔχοιεν ἐλλάμπεσθαι τὰ μνημονευόμενα πρόσωπα, εἴτε ἀνθρώπινά εἰσιν εἴτε δαιμόνια.
urn:cts:greekLit:tlg4083.tlg001.hc:9.169|Πάτροκλος δέ οἱ, φησίν, οἶος, ἤγουν μόνος, ἐναντίος ἧστο  σιωπῇ, ὡς καὶ ἐχρῆν, δέγμενος Αἰακίδην ὁππότε λήξειεν ἀείδων. Τῶν τις  δὲ παλαιῶν φησι καὶ αὐτός, ὅτι μουσικὸς ὢν ὁ Ἀχιλλεὺς κιθάραν πρώτην ἐκ  τῶν λαφύρων ἔλαβε καὶ ταύτῃ τὴν μῆνιν κατεύναζεν. Οὕτω, φασί, καὶ Κλεινίας  ὁ Πυθαγόρειος ὅτε εἰς ὀργὴν προήχθη, λύραν ἁρμοσάμενος ἐκιθάριζε καὶ            ἔλεγεν οὕτω πραύ̈νεσθαι. Ἰστέον δὲ ὅτι τε ἐπαινοῦνται οἱ ἥρωες οἷς καθήμενοι  οἰνοπόταζον. Ἐπεὶ γάρ, φασί, τρυφᾶν ἤρξαντο, κατερρύησαν ἀπὸ τῶν δίφρων  ἐπὶ τὰς κλίνας ὡς ἀνειμένως πίνειν, καὶ ὅτι καὶ δίσκον ἐκ τῶν τοῦ Ἠετίωνος  λαφύρων ὁ Ἀχιλλεὺς ἔχων ἐν τοῖς ἑξῆς που εὑρεθήσεται, ναὶ μὴν καὶ ἵππον,  ἐκεῖνον μὲν ὡς γυμναστικός, τοῦτον δὲ ὡς πολεμικός.
urn:cts:greekLit:tlg4083.tlg001.hc:9.170|Τὸ δὲ ἄρετο  ἐξ ἐνάρων ἐτυμολογικὸς τρόπος ἐστίν. ἀπὸ γὰρ τοῦ αἴρω τὰ ἔναρα γίνεται.
urn:cts:greekLit:tlg4083.tlg001.hc:9.171|Τὸ δὲ θυμὸν τέρπεν ἐκ τοῦ φρένα τερπόμενον παραπέφρασται.  Ὡς δὲ τερπνὰ τὰ μέλη, δηλοῖ καὶ Ἀπόλλων, ὃς φρένα τέρπετ’ ἀκούων  μολπῆς. Ἐκ τοῦ τρέπειν δὲ μετετέθη τὸ τέρπειν. τροπὴν γάρ τινα καὶ μεταβολὴν διαθέσεων ψυχῆς ἡ μουσικὴ ἐπιστήμη ποιεῖ.
urn:cts:greekLit:tlg4083.tlg001.hc:9.172|Τὸ δὲ ἐναντίος  ἶσόν ἐστι τῷ ἀντικρύ. ἐξ αὐτοῦ δὲ καὶ ὁ ἀντιπροσώπως ἐναντιούμενος.  Σιωπᾷ δὲ ἀκούων ὁ Πάτροκλος, καθὰ ἔδει, ὡς ἂν μὴ λαλῶν κολούῃ τὴν  ἡδονὴν τὴν ἀκοῇ.
urn:cts:greekLit:tlg4083.tlg001.hc:9.173|Ἰστέον δὲ ὅτι τε ἐν τῷ ἄειδε κλέα ἀνδρῶν  φιλῳδὸς ὁ Ἀχιλλεὺς φαίνεται εἶναι καὶ μελικός, καὶ ὅτι ἐν τοιούτοις κυριολεκτεῖται τὸ ᾄδειν. Αἱ δὲ παρὰ Θεοκρίτῳ ἀείδουσαι λίθοι ἐν τῷ προσπταίειν  ἀρβύλαις βουκολικὴν ἔχουσιν ἀφέλειαν.
urn:cts:greekLit:tlg4083.tlg001.hc:9.174|Ὅτι ἐν τῷ τοὺς πρέσβεις  πρόσθε στῆναι τοῦ Ἀχιλλέως (βάτην γάρ, φησί, προτέρω, ἤγουν προσωτέρω, ἡγεῖτο δὲ δῖος Ὀδυσσεύς, ὡς καὶ προδεδήλωται, στὰν δὲ πρόσθ'  αὐτοῖο, ταφὼν δ’ ἀνόρουσεν Ἀχιλλεὺς αὐτῇ σὺν φόρμιγγι). τώ, ἤγουν οὕς,  καὶ δεικνύμενος προσέφη: χαίρετον, ἦ φίλοι ἄνδρες ἱκάνετον, ἦ τι μάλα χρεώ,  οἵ μοι σκυζομένῳ περ Ἀχαιῶν φίλτατοί ἐστον. Καὶ ὅρα ὅτι ἄριστα ἐπελέξατο  Νέστωρ τοὺς πρέσβεις. οὓς γὰρ αὐτὸς ἐπέκρινε, φιλτάτους ὁ Ἀχιλλεὺς ὡμολόγησε.
urn:cts:greekLit:tlg4083.tlg001.hc:9.175|Καὶ ἔτι προτέρω ἄγων εἷσεν, ἤγουν ἐκάθισεν, ἐν κλισμοῖς  τάπησί τε πορφυρέοισι, προσεῖπε δὲ Πάτροκλον μείζονα δὴ κρητῆρα Μενοιτίου  υἱὲ καθίστα, ζωρότερόν τε κέραιε, δέπας δ’ ἔντυνον ἑκάστῳ. οἱ γὰρ φίλτατοι  ἄνδρες ἐμῷ ὑπέασι μελάθρῳ.
urn:cts:greekLit:tlg4083.tlg001.hc:9.176|Ἰστέον δὲ ὅτι τὸ μὲν στάν, ἤγουν  ἔστησαν, ἐκ τοῦ στάς στάντος γέγονε, καθὰ καὶ τὸ φθάν ἐν τοῖς ἑξῆς ἀντὶ τοῦ            ἔφθασαν ἐκ τοῦ φθάς φθάντος καὶ τὸ φάν ἀντὶ τοῦ ἔφησαν ἐκ τοῦ φάς φάντος.  Τὸ δὲ ταφών Ἰωνικὴν ἔχει τερθρείαν τοιαύτην. Θάπτω θάψω, οὗ δεύτερος  ἀόριστος ἔθαπον, καὶ ἀλλαγῇ τῶν δύο ἀφώνων εἰς τὰ αὐτῶν ἀντίστοιχα ἔταφον,  ἐπί τε νεκρικῆς ταφῆς καὶ ἐπὶ ἐκπλήξεως δὲ μεταφορικῶς, ὅθεν καὶ τάφος  οὐ μνῆμα μόνον ἀλλὰ καὶ ἔκπληξις, καὶ ἡ μετοχὴ ταφών. Ὥσπερ δὲ τὸ ἔθαπον,  ἀφ’ οὗ τὸ τεθηπέναι, ἀφώνων ἐναλλαγὴν ἔπαθεν εἰς τὰ ἀντιστοιχοῦντα, οὕτω,  καθὰ καὶ ἑτέρωθι δηλοῦται, καὶ ἄλλα εὑρίσκονται παρὰ τοῖς Ἴωσι. Τὸ  γοῦν ἐντεῦθεν ἐνθεῦτέν φασι καὶ τὸν χιτῶνα κιθῶνα καὶ τὸν βάτραχον βάθρακον.  Οὕτω καὶ χύτρα κύθρα λέγεται καὶ ἡ παρὰ τῷ Κωμικῷ δὲ κύσθου ἢ κύσου  λεοντῆ ὅμοιόν τι νοεῖ. Ἔστι δὲ μέχρι καὶ νῦν ἀκοῦσαι πολλοὺς τῶν ἀγροίκων  οὕτω καὶ τὰ ἀκάνθια ἀχάντια λέγοντας. Ὅτι δὲ τὸν κύσθον καὶ κύσον ἔλεγον            ¹ἐλλείψει τοῦ θ , δηλοῖ καὶ ὁ κυσολέσχης, ὃν ἄν τις διασαφῶν κιναιδολόγον ἐρεῖ,  κοινότερον δὲ ἄλλως αἰσχρορρήμονα.
urn:cts:greekLit:tlg4083.tlg001.hc:9.177|Τὸ δὲ ἀνόρουσεν ἐφερμηνεύων  κατὰ ἰδίαν φιλοτιμίαν ἐκ περιττοῦ ὁ ποιητὴς περιφραστικῶς φησι λιπὼν  ἕδος ἔνθα θάασσεν, ἤτοι ἐκάθητο. ἐξ οὗ θᾶκος ὁ θρόνος λέγεται, ὡς ἀπὸ  τοῦ θῶ ὁ θῶκος. Θοάζει μὲν γάρ, φασί, τὸ τρέχει, μαίνεται, σκιρτᾷ, θάασσε  δὲ τὸ ἐκάθητο, καὶ θακεῖ κάθηται, καὶ θᾶκος δίφρος, καθέδρα τις. Ὑποκαταβὰς  δὲ τὸ ἀνόρουσεν ἀνέστη φησὶν ἐν τῷ ὡς δ’ αὕτως Πάτροκλος, ἐπεὶ ἴδε φῶτας,  ἀνέστη, ἀφελῶς φράσας τὸ φῶτας, ὡς εἴ τις εἴποι τοὺς εἰρημένους ἄνδρας, κατ'  ἐξοχήν τινα οὕτως εἰπών. Ἄλλως γὰρ εἶχεν εἰπεῖν, ὡς, ἐπεὶ ἴδε τούσδε, ἀνέστη.  Προέκρινε δὲ καὶ τοῦ ἄνδρας τὸ φῶτας ὡς οἰκεῖον μᾶλλον τοῖς ἄρτι λογίως  πρεσβεύουσι. Δοκεῖ γὰρ παρὰ τὸ φῶ, τὸ λέγω, εἶναι φώς ὁ ἀνήρ, ὡς μάλιστα  λαλητὸν ζῷον. γυναιξὶ γὰρ ἡ σιγὴ πρέπει.
urn:cts:greekLit:tlg4083.tlg001.hc:9.178|Τὸ δὲ δεικνύμενος ἀντὶ  τοῦ δεξιούμενος, φιλοφρονούμενος, ξενοδοχῶν, ἀπὸ τοῦ δέκω Ἰωνικοῦ ῥήματος,  ἐξ οὗ δέκνω δεκνύω δέκνυμι, καὶ πλεονασμῷ δείκνυμι, ἀφ’ οὗ μεταφορικῶς  δείκνυσθαι λέγεται καὶ τὸ δακτύλῳ ἢ ἄλλως ὁπωσοῦν γνώριμόν τι ποιεῖν.  Ἐκ δὲ τοῦ ῥηθέντος δέκω καὶ δείκω καὶ τὸ δεικανᾶσθαι γίνεται, οἷον δεικανόωντ’ ἐπέεσσιν, ἤγουν ἐδεξιοῦντο.
urn:cts:greekLit:tlg4083.tlg001.hc:9.179|Τὸ δὲ χαίρετον ἀρχαιοτάτη φιλικὴ προσφώνησις ἐπιστολιμαία τε καὶ ἑτεροία, ὡς καὶ ὁ Κωμικὸς καὶ ὁ κατ'  αὐτὸν ὑπομνηματισμὸς ἐν τῷ Πλούτῳ δηλοῖ. Τὸ δὲ φίλοι ἄνδρες κατωτέρω  ἐπιτείνας οἱ φίλτατοι ἄνδρες φησίν, αὔξησιν ἐκεῖ φιλίας δηλῶν ἐπικριτικὴν            διά τε τοῦ ἄρθρου καὶ τῆς ὑπερθέσεως. Τὸ δὲ ἦ μάλα χρεώ ἀγχίνουν τὸν  Ἀχιλλέα παριστᾷ, οὕτω ταχὺ νοήσαντα, ὡς οὐκ ἂν ὁ βασιλεὺς τῷ ἐχθίστῳ  εἴασε τοὺς φιλτάτους ὁμιλῆσαι, εἰ μὴ ἀνάγκη μάλα ἤπειγε. Περιττὸν δὲ  συνήθως τὸ τι ἐν τῷ ἦ τι μάλα χρεώ, καθὰ καὶ ἐν τῷ οὔτι καὶ μήτι ἐγώ  καὶ ἀλλ’ εἴ τι χαίρεις καὶ τοῖς ὁμοίοισ.
urn:cts:greekLit:tlg4083.tlg001.hc:9.180|Τὸ δὲ σκυζομένῳ περ,  ὅ ἐστιν ὀργιζομένῳ, περὶ οὗ πολλαχοῦ δηλοῦται, βιωτικῶς παρεσημήνατο  Ἀχιλλεύς, ὡς δῆθεν τῶν ἄλλων ἑξείης ἐν καιρῷ μήνιδος μαρπτόντων ὅς τ'  αἴτιος ὅς τε καὶ οὐκί.
urn:cts:greekLit:tlg4083.tlg001.hc:9.181|Τὸ δὲ προτέρω ἐκ τῆς προ παρεσύρη προθέσεως τῆς δηλούσης πρόοδόν τινα εἰς τὸ πρόσθεν.
urn:cts:greekLit:tlg4083.tlg001.hc:9.182|Τάπητες δὲ νῦν  τὰ προσκεφάλαια. Καὶ σημείωσαι ὅτι ὁ τάπης ὑπόκειται, οὐ μὴν ὑπέρκειται  οἷά τι σκέπασμα, καθά τινες ἐν ἄλλοις οἴονται. Καί πως δηλοῖ τοῦτο καὶ ἡ  τῆς λέξεως ἐτυμολογία, παραγομένης ἐκ τοῦ πατεῖσθαι κατὰ μετάθεσιν. ἐξ  οὗ ῥήματος παρῆκται καὶ ὁ ταπεινός. Ἐοίκασι δὲ καὶ μαλλωτοὶ τάπητες  εἶναι. Ὅθεν Αἴλιος Διονύσιος ἀμφιτάπητάς φησι τοὺς μὴ ἑτερομάλλους, ἀλλ'  ἐξ ἑκατέρων τῶν μερῶν δασεῖς. Καὶ Παυσανίας δὲ λέγει, ὅτι ἀμφιτάπητες  οἱ ἀμφίμαλλοι, οἱ δὲ ἑτερόμαλλοι τάπητες.
urn:cts:greekLit:tlg4083.tlg001.hc:9.183|Ζωρότερον δὲ ἢ ἀντὶ  τοῦ σπουδαιότερον καὶ ζωηρότερον ἢ ἀντὶ τοῦ ἀκρατότερον, καὶ αὐτὸ παρὰ  τὸ ζῆν. Αὐτὸς γὰρ ὁ Ἀχιλλεὺς ἔοικεν ὑδαρέστερον πίνειν, καὶ εἰκότως ὁ τῷ            Ἀγαμέμνονι ὀνειδίσας οἰνοφλυγίαν. Πάντως δὲ εἰ ζωηρόν τι τὸ ἄκρατον,  ἄψυχον οἷον λογιστέον τὸ κρᾶμα. διὸ οὐδὲ εὐπαράληπτον ἦν ἐν σπονδαῖς.  Ἐνταῦθα δὲ ἐνθυμητέον καὶ τὸ μελίζωρον ποτόν, ὃ δή τις ἔφη, καὶ τὸ  ζωρέστερον. Ὁμήρου γὰρ ἀναλόγως εἰπόντος ζωρότερον ἐκ τοῦ ζωρόν, παρὰ  τοῖς ὕστερον εὕρηται καὶ ζωρέστερον κατὰ τὸ ἀκρατέστερον, ὥσπερ καὶ  ἀνιηρέστερον καὶ αἰδοιέστερον ἐν Ὀδυσσείᾳ, καὶ κοινῶς πλησιέστερον, καὶ  παρ’ Αἰσχύλῳ ἀφθονέστερον, καὶ εὐωνέστερον παρὰ Ἐπιχάρμῳ. Λέγει δὲ  καὶ Ὑπερίδης ῥαδιεστέραν πόλιν. Τινὲς δὲ ζωρότερόν φασι τὸ θερμὸν ἀπὸ  τῆς ζέσεως, ἄλλοι δὲ εὔκρατον. Ἰστέον δὲ ὅτι τῶν τινα ἀντιγράφων τὸ κέραιε  κέραιρέ φασιν, ὀλίγα μέντοι καὶ οὐδὲ τὰ ἀκριβέστερα, ἵνα γίνηται τὸ μὲν  κέραιε ἀπὸ τοῦ κερῶ κεραίω, ὡς ἀγῶ ἀγαίω, τὸ θαυμάζω καὶ μέμφομαι, τὸ  δὲ κέραιρε ἀπὸ τοῦ κερῶ κεραίρω, ὡς σπῶ σπαίρω καὶ ἀσπαίρω. καὶ ὅτι  μᾶλλον ἐπὶ ἀκράτου νοεῖται τὸ ζωρόν, ὡς παραδηλοῖ καὶ Ἡρόδοτος ἐν οἷς  φησιν: ἐπὰν ζωρότερον βούλωνται οἱ Σπαρτιάται πιεῖν, ἐπισκύθισον λέγουσιν,  ὡς ἀπὸ τῶν Σκυθῶν, οἵ, φησίν, εἰς Σπάρτην ἀφικόμενοι πρέσβεις ἐδίδαξαν  τὸν Κλεομένην ἀκρατοποτεῖν. Ἰστέον δὲ ὅτι καὶ ἐχρῆν ἀνδράσι καμοῦσιν  ἄκρατον ἐγκερασθῆναι διὰ ὄνησιν, ὥς που καὶ ἡ Ἑκάβη γενέσθαι ἠθέλησε  κεκμηκότι τῷ υἱῷ Ἕκτορι. Ἄκρατος γὰρ καὶ ἐκεῖ ὁ οἶνος ἦν, ὡς δηλοῖ τὸ  ἐθέλειν σπεῖσαι ἐξ αὐτοῦ τῷ Διί̈. Ὥστε μείζων μὲν ἵσταται ἄρτι κρατὴρ διὰ  τὸ πλείους συνελθεῖν, ζωρότερος δὲ διὰ τὸ κεκμηκότας εἶναι τοὺς παραβαλόντας            φίλους. Εἰς δὲ τὸ νοεῖσθαι ζωρὸν τὸ ἄκρατον συντελεῖ καὶ Διφίλου τὸ ἔγχεον  πιεῖν εὐζωρότερον. τὸ γὰρ ὑδαρὲς ἅπαν τοῦτ’ ἔστι τῇ ψυχῇ κακόν. Ἐμπεδοκλέους μέντοι τὸ αἶψα δὲ θνητὰ φύοντο, τὰ πρὶν μάθον ἀθάνατ’ εἶναι, ζωρά  τε τὰ πρὶν ἄκρητα, ζωρὸν εἶναι δηλοῖ τὸ κεκραμένον, ᾧ πάντως ἀντίκειται  τὸ ἄκρατον. Εἴρηκε δέ τις καὶ ῥῆμα ἐκ τοῦ ζωρὸν τὸ ζωροποτεῖν, ἐπιγράψας  οὕτω τοῦ πολυκώθωνος τοῦτ’ ἠρίον Ἀρκαδίωνος, ὃς θάνεν ἐκ χανδῆς ζωροποτῶν κύλικος. Ἔνθ’ ὅρα τὸ χανδῆς, οὗ ἡ ἀρσενικὴ αἰτιατικὴ ποιεῖ τὸ χανδόν  ἐπίρρημα. Ὅτι δὲ πολλοὶ ἀκρατοποτοῦντες ἔθνῃσκον, δηλοῦσιν αἱ παλαιαὶ  ἱστορίαι. Πρόμαχος γοῦν τις δίχα τῶν ἄλλων ἐν ἀγῶνι ἀκρατοποσίας νικήσας  καὶ πιὼν μέν, φασίν, ἀκράτου χοὰς τέσσαρας, τάλαντον δὲ λαβὼν εἰς ἔπαθλον,  ἀπέθανε βιοὺς ἡμέρας τέσσαρας. Μέτρον δέ τι παλαιὸν οἱ χοεῖς, ὧν εὐθεῖα  ὁ χοεύς, οὗ γενικὴ χοέως χοῶς, ὡς Πειραιέως Πειραιῶς, αἰτιατικὴ ἑνικὴ  χοέα χοᾶ, ὡς Πειραιᾶ, πληθυντικὴ χοέας χοᾶς. Ἐντεῦθεν δὲ καὶ ποτήριον  δίχουν τὸ χωροῦν τοιούτους δύο χοᾶς. Σημείωσαι δὲ καὶ ὅτι ζωρὸν οἶνον  τὸν πολυετῆ ἐνόησάν τινες, οὐκ ἀπὸ τοῦ ζῆν ἢ ζέειν, ἀλλ’ ἐκ τοῦ ζῷον καὶ τοῦ  ὦρος, ὧν ὦρος μὲν ὁ ἐνιαυτός, εἴτ’ οὖν ἔτος, ζῷον δὲ ἀντὶ τοῦ μέγα καὶ πολύ,  ἃ δὴ σημαίνεται, φασί, διὰ τῶν ζῴων.
urn:cts:greekLit:tlg4083.tlg001.hc:9.184|Τὸ δὲ δέπας ἔντυνον ἑκάστῳ  φιλοτιμίαν μόνην δηλοῖ σκευῶν συμποσιακῶν. Τὸ δὲ ἔντυνον ταὐτὸν τῷ  ὅπλισον, ἐπεὶ καὶ ἔντεα δαιτὸς τὰ εἰς αὐτὴν σκεύη κατὰ τὸ οἳ δ’ ἀπεκόσμεον  ἔντεα δαιτός. Γίνεται δὲ ἀπὸ τοῦ ἐντύω ὁμοίως τῷ θύω θύνω καὶ τοῖς ὁμοίοις.
urn:cts:greekLit:tlg4083.tlg001.hc:9.185|Ἰστέον δὲ ὅτι τε φιλικῆς δεξιώσεως καὶ τὸ χαίρετον, ἦ φίλοι ἄνδρες  ἱκάνετον, καὶ τὸ οἱ γὰρ φίλτατοι ἄνδρες ἐμῷ ὑπέασι μελάθρῳ, καὶ ὡς  Ἀχιλλεὺς μὲν μετρίως λέγει πρὸς τοὺς πρέσβεις ἦ τι μάλα χρεώ, ἀντὶ τοῦ  χρεία τις ἐμοῦ γέγονε τοῖς Ἀχαιοῖς, Ὀδυσσεὺς δὲ προϊὼν φιλαλήθως λέγει,            ὅτι λίαν μέγα πῆμα εἰσορῶντες δεδίαμεν. Καὶ χρὴ οὕτω ποιεῖν καὶ μὴ ἐθέλειν  ψεύδεσθαι φίλοις καὶ ταῦτα ἐφ’ οἷς ἴσασιν. Ὅρα δ’ ἐν τοῖς εἰρημένοις καὶ ἢ  σχῆμα σύνηθες τὸ κατὰ τὸ σιωπώμενον ἢ ἁπλότητα ἡρωϊκήν. Οὐ γὰρ πυλωροὶ τῷ Ἀχιλλεῖ, οὐ μνήμονες, οὐ θεραπεία κολακική, οὐκ ἄλλο οὐδὲν τῶν  ὅσα ἐκ τρυφῆς παρεισήρρησεν ὕστερον, ἀλλ’ ἁπλῶς οὕτω οἱ πρέσβεις ἐνέτυχον  τῷ μεγάλῳ ἥρωϊ, ὡς εἰ καί που καθ’ ὁδὸν ἐσκηνεῖτο ἀφύλακτος.
urn:cts:greekLit:tlg4083.tlg001.hc:9.186|Ὅτι ἐν τῷ Πάτροκλος κρεῖον μέγα κάββαλεν ἐν πυρὸς αὐγῇ, μετὰ τὸ  καταστῆσαι δηλαδὴ τὸν κελευσθέντα κρατῆρα ὡς εἰς ἑτοιμασίαν τοῦ κιρνᾶν,  ἐν δ’ ἄρα νῶτον ἔθηκ’ ὄϊος καὶ πίονος αἰγός, ἐν δὲ συὸς σιάλοιο ῥάχιν τεθαλυῖαν ἀλοιφῇ, κρεῖον τὸ κρεωδόχον ἀγγεῖόν φασιν οἱ πλείους τῶν παλαιῶν.  Εὐφορίων δὲ κρεῖον αὐτὸ τὸ κρέας νοεῖ, ὥς φησιν Ἀπίων καὶ Ἡρόδωρος,  διὰ τὸ τὸν ποιητὴν κατωτέρω μηδαμοῦ μεμνῆσθαι κρεῶν ἑφθῶν ἐν ἀγγείῳ,  ἀλλὰ μόνων ὀπτῶν. Καὶ συντελεῖ πρὸς τοῦτο καὶ τὸ ἐν πυρὸς αὐγῇ. οὐ  γὰρ ἐξ ἀνάγκης πυρὸς αὐγή αὐτὸ τὸ πῦρ, περὶ ὃ αἱ χύτραι τίθενται τῶν ἑφθῶν,  ἀλλὰ τὸ ἐγγὺς τοῦ πυρός, ἔνθα ἔστιν ὀπτᾶσθαί τι, ὡς καὶ ἡ Ὀδύσσεια δηλοῖ.  Παυσανίας δὲ κανοῦν παραδίδωσι τὸ κρεῖον ἢ ἄλλο τι, ἐφ’ οὗ τὰ κρέα κόπτεται.  Ὥσπερ δὲ ἀπὸ τοῦ κρέας τὸ κρεῖον, οὕτω καὶ ἡ κρεάγρα καὶ ὁ κρεανόμος. τὴν   δὲ κρεάγραν καὶ ἅρπαγα καὶ λύκον ὁ Παυσανίας καλεῖσθαί φησι. Τὸ δὲ κάββαλεν ἢ ἁπλῶς ἀντὶ τοῦ ἔβαλεν, ὅ ἐστιν ἔθετο, ἢ βαστάξας ἄνω εἶτα κατέθετο.   Οὕτω καὶ παλαιστὴς καταβάλλει τὸν ἀντίπαλον.
urn:cts:greekLit:tlg4083.tlg001.hc:9.187|Τὸ δὲ ἐν δ’ ἄρα  νῶτον ἔθηκεν ὄϊος, ἐν δὲ συὸς ῥάχιν, ἔνθα φανερὰ διαφορὰ νώτου καὶ ῥάχεωσ,  σχῆμα μέν ἐστι σύνηθες ἐπαναφορᾶς, δηλοῖ δὲ διὰ τοῦ ἐνέθηκεν, ὅ ἐστιν            ἐνέβαλεν, ἀγγεῖον εἶναι τὸ κρεῖον, ᾧ τὸ νῶτον καὶ τὴν ῥάχιν ἐνέθετο. Τούτου  δὲ οὕτω νοουμένου, δυσχέρειά τις ὕπεστιν ἐν τοῖς εὐθὺς ἐφεξῆς. Εἰ γὰρ  ἐνετέθη, ἤγουν ἐνεβλήθη, τῷ κρείῳ πρὸς ἀφέψησιν τὸ νῶτον τοῦ ὄϊος καὶ τῆς  αἰγὸς καὶ ἡ ῥάχις τοῦ συός, ἔστιν ἀπορῆσαι πῶς αὐτὰ τέμνονται αὐτίκα καὶ   μιστύλλονται καὶ πείρονται ἀμφ’ ὀβελοῖς, εἶτα καὶ ὀπτῶνται. Ἢ τοίνυν τὸ  κρεῖον οὐκ ἔστι κρεωδόχον ἀγγεῖον, ἢ ἀλλὰ νοητέον ὡς ἐξ ἄλλης ἀρχῆς, ὅτι  ἐντεθέντων τῶν εἰρημένων κρεῶν ἑψήσεως χάριν τῷ κρείῳ, εἶτα ἕτερα ταμόντες  οἱ ἥρωες καὶ μιστύλαντες καὶ πείραντες ὤπτησαν. καὶ οὕτω μὲν ταῦτα. Εἰ  δὲ τὸ κρεῖον νοηθείη κανοῦν, τότε δὴ τὸ ἐν δ’ ἄρα νῶτον ἔθηκε καὶ ἑξῆς,  ληφθήσεται ἀντὶ τοῦ ἔθηκεν ὁ Πάτροκλος καὶ τὸ κανοῦν ἐν τῷ τόπῳ ἐκείνῳ  καὶ τὰ ἐπαγόμενα κρέα, ὧν αὐτουργοὶ πρὸς ὄπτησιν ὁ Αὐτομέδων, ὁ Πάτροκλος, καὶ ὁ Ἀχιλλεύς. Δύνανται δὲ τὰ τοιαῦτα καὶ πρὸς τὸ κρεῖον, ὅπερ ἐστὶ  κατά τινας κρέας, συμβιβάζεσθαι ἀσφαλέστερον ἤπερ ἐπὶ τοῦ κρεῖον, τὸ κρεωδόχον ἀγγεῖον. Σίαλος δὲ χοῖρος ἐντρόφιος παρὰ τὸ ἅλις σιτεῖσθαι. Αὐτὸ δὲ  τὸ συὸς σιάλοιο ψευδοπαρηχεῖται, καθὰ καὶ ἄλλα γέγραπται ἀλλαχοῦ. Ἡ  δὲ ῥάχις τὰς ῥάχιας παράγει πέτρας, ἴσως δὲ καὶ τὰ βράχεα πλεονασμῷ τοῦ β κατὰ τὸ ῥάκος βράκος καὶ τὰ ὅμοια. Ἀλοιφή δὲ τὸ λίπος, ἤτοι ἡ πιμελή.
urn:cts:greekLit:tlg4083.tlg001.hc:9.188|Ὅρα δὲ ὅτι κἀνταῦθα, ὡς καὶ ἀλλαχοῦ, αὐτουργοῦσιν ἥρωες.  ἔχε μὲν γάρ φησίν, Αὐτομέδων, τὰ κρέατα δηλαδή, τάμνε δ’ ἄρα δῖος  Ἀχιλλεύς. καὶ τὰ μὲν εὖ, ὡς καὶ ἀλλαχοῦ κεῖται, μίστυλλε καὶ ἀμφ’   ὀβελοῖσιν ἔπειρε. πῦρ δὲ Μενοιτιάδης δαῖε, τουτέστιν ἀνῆπτε, μέγα ἰσόθεος  φώς. αὐτὰρ ἐπεὶ κατὰ πῦρ ἐκάη καὶ φλὸξ ἐμαράνθη, ἀνθρακιὴν στορέσας  ὀβελοὺς ἐφύπερθε τάνυσσε, πάσσε δ’ ἁλὸς θείοιο κρατευτάων ἐπαείρας.  αὐτὰρ ἐπεί ῥ’ ὤπτησε καὶ εἰν ἐλεοῖσιν ἔθηκεν, ἢ ἔχευε, τουτέστιν ἐν ταῖς           μαγειρικαῖς τραπέζαις ἐξήπλωσε, Πάτροκλος μὲν σῖτον ἑλὼν ἐπένειμε  τραπέζῃ καλοῖς ἐν κανέοισιν. ἀτὰρ κρέα νεῖμεν Ἀχιλλεύς.
urn:cts:greekLit:tlg4083.tlg001.hc:9.189|Ὅρα  δὲ τὸ ἐμαράνθη λεχθὲν ἐπὶ σβέσεως φλογός. Καὶ σημείωσαι ὅτι τὸ μαίρειν,  ἐξ οὗ τὸ μαραίνειν καὶ τὸ ἐμαράνθη, ὑφεῖσθαι δοκεῖ πρὸς τὸ φλέγειν καὶ  τὴν φλόγα, εἴγε φλογὸς μαρανθείσης ὑπομένει ἀνθρακιά. Ἐντεῦθεν δὲ καὶ  ἐπὶ ἀνθέων τὸ μαραίνεσθαι λέγεται καὶ ἐπὶ ἀνθρώπων, οἳ τοῦ ζαφλεγέες εἶναι  ἐκπέσωσιν. Ἐφερμηνευτικὰ δὲ ἀλλήλων τὸ κατὰ πῦρ ἐκάη καὶ φλὸξ   ἐμαράνθη. Ἐν οἷς ὅρα ὡς οὐ μόνον ξύλα καίονται, ἀλλ’ ἰδοῦ καὶ πῦρ κατακαίεται σβεσθείσης φλογός.
urn:cts:greekLit:tlg4083.tlg001.hc:9.190|Ἀνθρακιά δὲ ἀναλόγως ἔχει τῷ μυρμηκία, πυρκαί̈α, ἀχυρμία. Ἔστι δὲ τύπου περιεκτικοῦ. Ὡς γὰρ ἡ ἀχυρμιὰ  περιέχει ἄχυρα καὶ μύρμηκας ἡ μυρμηκιά, οὕτω καὶ ἄνθρακας ἡ ἀνθρακιά.  Τὸ δὲ στορέσας καιρία λέξις κἀνταῦθα ὡς ἐπί τινος στρώματος, οὕτω δὲ καὶ  ἐπὶ πόντου ὅτε γαληνιᾷ. Εἰ δέ τινι καὶ θυμὸς καταστορεσθῆναι ῥηθείη, ἐκ τῆς  Ὁμηρικῆς ταύτης λέξεως εἴρηται. Ἰστέον δὲ ὅτι πρωτοτύπου ὄντος τοῦ  στορέω στορῶ, ἐξ αὐτοῦ κατὰ συγκοπὴν μὲν ἐν ἀνομοιότητι συζυγίας, ὥσπερ  μολῶ μολήσω, εἶτα βλῶ βλώσω, οὕτω καὶ στρῶ στρώσω, ἐξ οὗ καὶ στρῶμα            καὶ στρωμονή, ὅθεν ἡ στρωμνή, καὶ στρῶται βασιλικοί. Ἐκ δὲ τοῦ αὐτοῦ στρῶ  στρώσω καὶ τὸ στρωνύω γίνεται καὶ τὸ στρώνυμι καὶ ὁ στρωματεὺς καὶ  τὸ κατάστρωμα τῆς νεώς. Ἀπὸ δέ γε παραγωγῆς τοῦ στορέω πρῶτα μὲν  τὸ στορεννύω γίνεται, εἶτα καθ’ ἑτέραν παραγωγὴν τὸ στορέννυμι κατὰ  τὸ κορέω κορεννύω κορέννυμι, οὗ παρατατικὸς ἐκ συγκοπῆς ἐστόρνυν κατὰ  τὸ πιόντας δὲ αὐτοὺς ἐδεξιοῦτο ἡ γῆ εὐναῖς, ἃς αὐτὴ ὑπεστόρνυ. Εἰσὶ δὲ  τοιαῦται αἱ ἐπὶ βοτανῶν ἴσως στιβάδεσ. Τὸ δὲ ὀβελοὺς τάνυσε συνεπινοούμενα καὶ τὰ κρέα τοῖς ὀβελοῖς ἔχει.
urn:cts:greekLit:tlg4083.tlg001.hc:9.191|Ἰστέον δὲ ὅτι ὀπτήσεως  κρεῶν κατεργασίαν ἐνδιασκεύως δηλοῖ τὸ ἐπεὶ κατὰ πῦρ ἐκάη καὶ φλὸξ  ἐμαράνθη, ἀνθρακιὴν στορέσας καὶ τὰ ἑξῆς, ὡς προέκκειται. Καὶ ὅτι τινὲς  τὸ αὐτὰρ ἐπεὶ κατὰ πῦρ ἐκάη καὶ φλὸξ ἐμαράνθη μεταγράφουσιν οὕτως  αὐτὰρ ἐπεὶ πυρὸς ἄνθος ἀπέπτατο, παύσατο δὲ φλόξ. Δοκεῖ δὲ γελοία  τοῖς παλαιοῖς ἡ τοιαύτη γραφή. οὐκ ἂν γὰρ ὁ ποιητὴς ἀεὶ τὸ πῦρ δεινοποιῶν  ἄνθος εἴποι πυρὸς ὡς εἰ καὶ ῥόδου ἄνθος ἤ τινος τοιούτου. Εἰ δὲ Αἰσχύλος  ἐν Προμηθεῖ ἄνθος πυρὸς λέγει, ἑτέρου ἐκεῖνο λόγου καὶ οὐδὲν αὐτὸ πρὸς  τὸν Ὅμηρον. Σεμνοποιεῖται γὰρ ἐκεῖ τὸ πῦρ, ὥς τι καλλιστεῖον τοῖς ἀνθρώποις  πρὸς τοῦ Προμηθέως δοθέν.
urn:cts:greekLit:tlg4083.tlg001.hc:9.192|Θεῖον δὲ ἅλα καλεῖ μυθικῶς, ὃν ὁ  Ἀχιλλεὺς κειμήλιον εἶχε, δῶρον ὄντα Νηρέως ἐκ τοῦ πατρικοῦ γάμου, ὡς  ἄν, ἐὰν ἐξ αὐτοῦ καταπάττοι βρῶμα, ἡδύτατον αὐτὸ ποιῇ καὶ τὸν ἐν μεγίσταις  ὄντα λύπαις πείθῃ φαγεῖν. Οὕτω καὶ ἐν Ὀδυσσείᾳ ἡ Ἑλένη φάρμακόν τι  ἔχουσα καὶ μίσγουσα τῷ κρατῆρι ἀλύπους ἐποίει τοὺς πίνοντας. Καὶ τὸν  ἅλα γοῦν τοῦ Νηρέως τοῦτον θείαν τινὰ ἔχειν δύναμιν ὁ μῦθός φησιν ἐπὶ  τοῖς ἐσθίουσιν. Ἄλλως μέντοι κοινότερον θεῖον τὸν ἅλα φησὶν ἢ διότι συναγωγός  ἐστιν εἰς φιλίαν καὶ εὐνοίας σύμβολον τοῖς ξένοις ἐν τῇ τραπέζῃ παρετίθετο ἢ διότι τὰ ἁλίπαστα ἐπὶ πολὺ παραμένειν ποιεῖ. Εἴποι δ’ ἄν τις καὶ παρὰ  τῷ Λυκόφρονι ἁγνίτην τὸν ἅλα λέγεσθαι ἀντὶ τοῦ θεῖον. Καὶ Πλούταρχος  δὲ ἐν τοῖς ἑαυτοῦ Συμποσιακοῖς εἰς τοῦτο γράφει, ἃ καὶ ζητητέον ἐκεῖ.  Ὅτι δέ, ὥσπερ ἁλίπαστον ἐκ τοῦ ἁλός, οὕτω καὶ κάθαλόν τι λέγεται, δηλοῖ  ὁ γράψας τὸ κάθαλα ποίησον πάντα καὶ ἐσκοροδισμένα. Ὡς δὲ καὶ ἡ Θάσος  ἅλα ἦγεν ἡδὺν εἰς βοράν, δηλοῖ ὁ γράψας περιᾴδεσθαι Θασίαν ἅλμην, χρηστήν,  ὡς ἔοικε, τοῖς ὀψοφαγοῦσι. Κρατευτὰς δέ φασί τινες τῶν παλαιῶν τὰς τῶν  ὀβελίσκων λαβάς, ὧν πρωτότυπον τὸ κρατέω κρατῶ, ἐξ οὗ τὸ κρατεύω, καθὰ  ἐκ τοῦ ζητῶ παρ’ Ἡσιόδῳ τὸ ζητεύω. Οἱ δὲ ἀκριβέστεροι τοὺς κρατευτὰς  λίθους νοοῦσιν, ἐφ’ ὧν τὰ ἄκρα τῶν ὀβελίσκων ἐτίθεντο ἐν τῷ ὀπτᾶσθαι τὰ  κρέα. Παυσανίας δέ φησι: κρατευταί: ὀβελοὶ ἢ λίθοι ἢ σιδήριά τινα ἐφ’ ὧν  οἱ ὀβελίσκοι ἐπιτίθενται.
urn:cts:greekLit:tlg4083.tlg001.hc:9.193|Ὁ δὲ ἐλεὸς γίνεται μὲν ἀπὸ τοῦ ἕλος ἕλεος,  εὕρηται δὲ καὶ οὐδέτερον, ὡς δηλοῖ τὸ κάθελε τοὐλεόν παρὰ τῷ Κωμικῷ.  πλεονασμῷ δὲ τοῦ ι γίνεται καὶ εἰλεός.
urn:cts:greekLit:tlg4083.tlg001.hc:9.194|Τὸ δὲ νεῖμεν Ἀχιλλεύς  ἀντὶ τοῦ ἐμέρισε κατὰ μοίρας, ὅθεν καὶ ὁ κρεανόμος. τοιοῦτον δὲ καὶ ἀνωτέρω  τὸ σῖτον ἑλὼν Πάτροκλος ἐπένειμε τραπέζῃ. Ἐκ τούτου δὲ παρὰ τοῖς  μεθ’ Ὅμηρον ὁ τραπεζονόμος, εἰ καὶ μὴ συντέθειται ἀλλ’ ἐξεύρηται συνθέτως  λέγεσθαι. Σημείωσαι δὲ καὶ ἐνταῦθα τὴν ἡρωϊκὴν ἀφέλειαν καὶ εὐτέλειαν  τὴν ἐν ὀπτοῖς κρέασι τοῖς κατὰ τὸν Ἀχιλλέα καὶ τοῖς λοιποῖς. Εἰ δέ που κατ'            ἐξαίρετον Ἀχίλλειαι κριθαὶ λέγονται, ἡρωϊκῆς ἐκεῖναι ἱπποτροφίας εἰσίν.  ἡ δὲ χρῆσις παρὰ τῷ Κωμικῷ. Εἰ δὲ καὶ Ἀχίλλειά τις μάζα περιλαλεῖται,  οὐδ’ ἐκείνη τρυφερόν τι ἔχει, ἐν ἄρτῳ μόνῳ θεωρουμένη, οὗ σεμνὸν τὸ διαττᾶσθαι, ὅ ἐστι σήθεσθαι κατὰ Αἴλιον Διονύσιον, ὅς φησιν, ὅτι διαττᾶν Ἀττικοὶ  λέγουσι τὸ σήθειν καὶ διηττημένον τὸ σεσησμένον. Ὁ μέντοι Ἀχίλλειος σπόγγος  ἀλλ’ αὐτὸς ἔχει τι ἐξέχον πρὸς τοὺς λοιπούς, ὑποκείμενος ἁπαλὸς ταῖς περικεφαλαίαις καθ’ εὕρεσιν ἴσως Ἀχιλλέως, ἵνα μὴ ὁ σίδηρος τρίβοι τὴν κεφαλήν.
urn:cts:greekLit:tlg4083.tlg001.hc:9.195|Ὅτι σαφηνείας ἀεὶ ἐπιμελόμενος ὁ ποιητὴς ἑρμηνεύει τὸ Ἀχιλλεὺς  δὲ ἀντίον ἷζεν Ὀδυσσῆος, εἰπὼν τοίχου τοῦ ἑτέρου, ἵνα ᾖ ἀντίον τὸ ἀντικρύ  ἐν τῷ τὸν μὲν πρὸς τῷδε τῷ τοίχῳ καθῆσθαι, τὸν δὲ ἐπὶ τοῦ ἑτέρου τοίχου.
urn:cts:greekLit:tlg4083.tlg001.hc:9.196|Ὅτι Ἀχιλλεὺς μέλλων κατάρχεσθαι δαιτὸς διὰ τοὺς πρέσβεις  θύειν ἐπιτάττει, καὶ ὁ Πάτροκλος ἐν πυρὶ βάλλε θυηλάς, ἀπόμοιραν δηλαδή  τινα τῶν ὀπτηθέντων κρεῶν κατά τινα λόγον ἀπαρχῆς. Τοιοῦτον δέ τι καὶ ἐν  Ὀδυσσείᾳ ὁ καλὸς Εὔμαιος ποιεῖ, παιδεύοντος Ὁμήρου κατάρχεσθαι καὶ   τῶν τοιούτων τοῖς κρείττοσιν. Ἡ δὲ ἀναλογία τῆς θυηλῆς, ἤτοι θυσίας,  κατὰ τὴν γαμφηλήν ἐστι καὶ τὰ τοιαῦτα, ἐν οἷς καὶ ἡ θηλή, τὸ ἄκρον τοῦ μαστοῦ.  οὗ, φασίν, ἡ πρώτη ἐν τῷ ἡβάσκειν αὔξησις κύαμος λέγεται. Ἐν τούτοις δὲ  κεῖνται καὶ δύο περιώνυμοι ἀμφιβολίαι, μία μὲν τὸ θεοῖσι δὲ θῦσαι ἀνώγει,  ἥπερ, ὡς καὶ ἄλλοθι δηλοῦται, ἀδιάφορός ἐστιν εἴτε θεοῖσι τρισυλλάβως  νοηθείη εἴτε δισυλλάβως θεοῖς, εἶτα ἰδὲ θῦσαι ἀντὶ τοῦ καὶ θῦσαι. Ἑτέρα  δὲ οὐκ εὔχαρις τὸ θῦσαι ἀνώγει Πάτροκλον. Ἐπηρεάζων γάρ τις ἐρεῖ ἀμφιβόλως ἔχειν εἴτε ἀνώγει τῷ Πατρόκλῳ θῦσαι θυηλὰς εἴτε ἄλλῳ τινὶ ἀνώγει  θῦσαι οἷά τι θῦμα τὸν Πάτροκλον.
urn:cts:greekLit:tlg4083.tlg001.hc:9.197|Ὅτι μετὰ τὸ φαγεῖν καὶ πιεῖν  ἔνευσεν ὁ Αἴας τῷ Φοίνικι. Νοήσας δὲ Ὀδυσσεύς, ᾧ καὶ ἐπέτελλε μάλιστα            ὁ Νέστωρ, ἁρπάζει τὴν δημηγορίαν καὶ πρωτολογεῖ λογισάμενος, ὡς εἰκός,  ἢ πείσειν τὸν Ἀχιλλέα καὶ ἀποίσεσθαι τὸ τῆς πειθοῦς ἀριστεῖον, ἢ εἰ μὴ  πείσει, ἀλλὰ τότε δὴ ὥσπερ δευτέρᾳ τινὶ καὶ τρίτῃ μηχανῇ κατασεῖσαι τὸν  τοῦ θυμοῦ πύργον τῷ Ἀχιλλεῖ τῇ τῶν οἰκειακῶν δημηγορίᾳ, τοῦ Φοίνικος  καὶ τοῦ Αἴαντος.
urn:cts:greekLit:tlg4083.tlg001.hc:9.198|Πλησάμενος οὖν δέπας οἴνου ἐδεξιοῦτο τὸν Ἀχιλλέα.  Τοῦτο γὰρ δηλοῖ τὸ δέδεκτο, ἐξ οὗ καὶ τὸ δεικνύμενος γίνεται, ὡς προσεχῶς  προείρηται.
urn:cts:greekLit:tlg4083.tlg001.hc:9.199|Καὶ εἰπὼν χαῖρ’ Ἀχιλεῦ, ὃ δὴ φιλοφροσύνης ἐστὶ  προσφώνημα, ὡς καὶ πρὸ βραχέων σεσημείωται, εἶτα πορίζεται συνήθως  προοίμιον ἐξ αὐτοῦ τοῦ καιροῦ ὑπογυίως, τουτέστιν ἐκ τοῦ συμποσίου, καί  φησι δαιτὸς μὲν ἐί̈σης οὐκ ἐπιδευεῖς εἰμεν, ἤγουν ἐσμέν, ἐνὶ κλισίῃ βασιλέως ἠδὲ καὶ ἐνθάδε νῦν, πάρα γὰρ μενοεικέα πολλὰ δαίνυσθαι. ἀλλ’ οὐ δαιτός  καὶ ἑξῆς.
urn:cts:greekLit:tlg4083.tlg001.hc:9.200|Εἶτα τῆς διηγήσεως ἀρξάμενος ὁμολογεῖ ὡς ἐν δοιῇ,  τουτέστιν ἐν δισταγμῷ, ἐσμὲν δηλαδή, σαωσέμεν ἢ ἀπολέσθαι νῆας ἐϋσέλμους,  εἰ μὴ σύ γε δύσεαι ἀλκήν, ἣν ἄρτι δηλαδὴ ἐκδεδύσθαι δοκεῖς. ᾧ παρόμοιον  καὶ τὸ ἐπιειμένος ἀλκήν. Ἐν οἷς ὅρα τὸ καὶ ἁπλοῦν τῆς διηγήσεως καὶ  ἀληθές. Οὐ γὰρ ἐθέλει ψεύδεσθαι τῷ φίλῳ διά τε αὐτὸ τὸ δέον καὶ ὅτι οὐδὲ ἔχει  λαθεῖν. προφανὴς γὰρ ὁ κίνδυνος. Διὸ καὶ τὰ πυρὰ τῶν Τρώων καταλέγει καὶ  τὰ ἐνδέξια σήματα τῶν ἀστραπῶν. οὐδ’ αὐτὰ γὰρ πάντως τὸν Ἀχιλλέα ἐλάνθανεν. Ἔστι δὲ ὁ περὶ τούτων Ὁμηρικὸς λόγος τοιόσδε ἀλλ’ οὐ δαιτὸς ἐπηράτου  ἔργα μέμηλεν, ἀλλὰ λίην μέγα πῆμα, διοτρεφές, εἰσορόωντες δείδιμεν. ἐν δοιῇ  δέ, ὡς ἐρρέθη, σαωσέμεν ἢ ἀπολέσθαι νῆας ἐϋσέλμους, εἰ μὴ σύ γε δύσεαι  ἀλκήν. Ἐν οἷς ὅρα τὸ δείδιμεν, οὗ ἐντελὲς τὸ δεδίαμεν, καὶ τὸ ἐν δοιῇ,  ἐξ οὗ τὸ ἐνδοιάζειν ῥῆμα παρῆκται, καὶ τὸ σαωσέμεν ἢ ἀπολέσθαι νῆας,  ἀνακολούθως σχηματισθὲν διὰ τὸ τοῦ λέγοντος ἐναγώνιον. Τὸ γὰρ ὀρθὸν  σωθῆναι ἢ ἀπολέσθαι νῆας, ἢ καὶ ἄλλως σαωσέμεν ἡμᾶς νῆας ἢ ἀπολέσθαι.
urn:cts:greekLit:tlg4083.tlg001.hc:9.201|Εἶτα παροξύνων ῥητορικῶς τὸν ἥρωα εἰς θυμὸν τὸν κατὰ τῶν  πολεμίων λέγει καὶ ὅτι ἐγγὺς γὰρ νηῶν καὶ τείχεος αὖλιν ἔθεντο Τρῶες            ὑπέρθυμοι καὶ ἐπίκουροι, κειάμενοι πυρὰ πολλὰ κατὰ στρατόν, οὐδέ τί φασι  σχήσεσθαι, ἀλλ’ ἐν νηυσὶ μελαίνῃσι πεσέεσθαι, τουτέστιν οὔ φασιν ἡμᾶς  ὑπομεῖναι καὶ ἀντιστῆναι, ἀλλὰ φεύγοντας ἐμπεσεῖν ταῖς ναυσίν, ἢ καὶ ἑτέρως:   οὔ φασι σχήσεσθαι μάχης, ἤγουν ἐφέξειν ἑαυτούς, ἀλλὰ διώκοντας ἐμπεσεῖσθαι  ταῖς ναυσί.
urn:cts:greekLit:tlg4083.tlg001.hc:9.202|Λέγει δὲ καὶ ὅτι ὁ Ζεὺς αὐτοῖς ἐνδέξια σήματα φαίνων, τὰ πολλαχοῦ ἑρμηνευθέντα, ἀστράπτει, καὶ ὅτι Ἕκτωρ μέγα σθένεϊ  βλεμεαίνων μαίνεται ἐκπάγλως πίσυνος Διί̈, οὐδέ τι τίει ἀνέρας οὐδὲ  θεούς, οἷα καὶ ἀσεβὴς καὶ εἰς ἀνθρώπους ὑπέρφρων, κρατερὴ δέ ἑ λύσσα  δέδυκεν. ἀρᾶται δὲ τάχιστα φανήμεναι ἠῶ δῖαν. στεῦται γάρ, ὅ ἐστι διαβεβαιοῦται, νηῶν ἀποκόψειν ἄκρα κόρυμβα, αὐτὰς δ’ ἐμπρήσειν μαλεροῦ πυρός,  αὐτὰρ Ἀχαιοὺς δῃώσειν παρὰ τῇσιν, ἤγουν παρ’ αὐταῖς, ἀτυζομένους  ἤ ὀρινομένους ὑπὸ καπνῷ.
urn:cts:greekLit:tlg4083.tlg001.hc:9.203|Καὶ τοιαῦτα εἰπὼν Ὀδυσσεὺς καὶ  παύσας τὴν διήγησιν καὶ ὑπομνήσας πάλιν περὶ δέους ἐν τῷ ταῦτ’ αἰνῶς  δείδοικα κατὰ φρένα, μή οἱ ἀπειλὰς ἐκτελέσῃ θεός, ἡμῖν δὲ δὴ αἴσιμον εἴη  φθίσθαι ἐνὶ Τροίῃ ἑκὰς Ἄργεος ἱπποβότοιο, ἐπάγει ῥητορικῶς ἀξίωσιν,  εἰπὼν ἀλλ’ ἄνα, εἰ μέμονάς γε καὶ ὀψέ περ υἷας Ἀχαιῶν τειρομένους ἐρύεσθαι  ὑπὸ Τρώων ὀρυμαγδοῦ.
urn:cts:greekLit:tlg4083.tlg001.hc:9.204|Εἶτα τῶν ἐναγωνίων κεφαλαίων γενόμενος  λέγει πάνυ βιαίως, ὅτι αὐτῷ τοι μετόπισθεν, ἤγουν ὕστερον, ἄχος ἔσεται,  εἰ μὴ νῦν ἐπαμύνῃς.
urn:cts:greekLit:tlg4083.tlg001.hc:9.205|Καὶ ἐπιφέρει γνωμικῶς τὸ οὐδέ τι μῆχος  ῥεχθέντος κακοῦ ἔστιν ἄκος εὑρεῖν. Τὸ γὰρ γενόμενον μὴ γενέσθαι οὐ δύναται. Ἀλλὰ πολύ, φησί, πρίν, ἤγουν πρὸ τοῦ ῥεχθῆναί τι κακόν, φράζευ  ὅπως Δαναοῖσιν ἀλεξήσῃς κακὸν ἦμαρ. Ἐπὶ δὲ τούτοις ἀναμιμνῄσκει δριμέως  καὶ ὅπως ὁ πατὴρ Πηλεὺς τὴν τοῦ υἱοῦ φύσιν καταμαθὼν ἀνδρείαν μέν, ὀργίλην  δὲ καὶ πλήρη φιλοτιμίας, καὶ πρὸς αὐτὴν τοὺς λόγους δεξιῶς ἁρμοττόμενος,  παρῄνει ποτὲ αὐτῷ.
urn:cts:greekLit:tlg4083.tlg001.hc:9.206|Καί φησι: ὦ πέπον, ἦ μὲν σοί γε πατὴρ ἐπετέλλετο Πηλεὺς ἤματι τῷ, ὅτε σ’ ἐκ Φθίης Ἀγαμέμνονι πέμπε: τέκνον ἐμόν,  κράτος μὲν θεὸς δώσει αἴ κ’ ἐθέλῃσι, σὺ δὲ μεγαλήτορα θυμὸν ἴσχειν ἐν στήθεσσι, τουτέστιν ἔπεχε τὴν μεγάλην ὀργήν, φιλοφροσύνη γὰρ ἀμείνων. ληγέμεναι δ’ ἔριδος κακομηχάνου, ὄφρα σε μᾶλλον τίωσιν Ἀργείων ἠμὲν νέοι ἠδὲ  γέροντες. ταῦτα δὲ πάντα χρήσιμα εἰς ἄνδρα μεγαλόθυμον.
urn:cts:greekLit:tlg4083.tlg001.hc:9.207|Ἐφ'  οἷς εἰπὼν ὅτι ὣς ἐπέτελλ’ ὁ γέρων, σὺ δὲ λήθεαι, καὶ πάντῃ εὐσχημόνως τὸ  ἀνηκουστεῖν λήθεσθαι ὀνομάσας, καὶ δείξας αὐτὸν ἀπειθοῦντα τῷ πατρί,  ἱκετεύει λέγων: ἀλλ’ ἔτι καὶ νῦν παύεο, ἔα δὲ χόλον θυμαλγέα. Εἶτα οὕτω  ταὐτολογικῶς, ὡς προέκκειται, ῥητῶς ἀπαριθμησάμενος τὰ ῥηθέντα δῶρα  τοῦ βασιλέως μετὰ τὸ εἰπεῖν σοὶ δ’ Ἀγαμέμνων ἄξια δῶρα δίδωσι μεταλήξαντι  χόλοιο, ἀξιοῖ ὡς, εἰ μὴ ταῦτα ἐθέλεις, ἀλλὰ μισεῖς καὶ τὸν Ἀτρείδην καὶ  τὰ ἐκείνου, ἐλέησον γοῦν τὸ Πανελλήνιον, ἵνα δηλαδὴ ὑπερτιμηθῇς. Οὐ γὰρ  λανθάνει τὸν σοφὸν Ὀδυσσέα εἰς ὅσον Ἀχιλλεὺς ἥττηται τιμῆς, ὡς τοῖς  Ὁμηρίδαις ἡ αʹ ῥαψῳδία ἐδήλωσε.
urn:cts:greekLit:tlg4083.tlg001.hc:9.208|Φησὶ γὰρ εἰ δέ τοι Ἀτρείδης  μὲν ἀπήχθετο κηρόθι μᾶλλον, αὐτὸς καὶ τοῦ δῶρα, σὺ δέ, ἀντὶ τοῦ ἀλλὰ σὺ  ἢ σὺ δή, ἄλλους περ Παναχαιοὺς τειρομένους ἐλέαιρε κατὰ στρατόν, οἵ σε θεὸν  ὣς τίσουσιν. ἦ γάρ κέ σφιν, ἤγουν ὄντως γὰρ ἂν αὐτοῖς, μάλα μέγα κῦδος  ἄροιο, μονονουχὶ λέγων ὡς, εἰ μὴ δῶρα ἐθέλεις ἀλλὰ μάλιστα τιμήν, ἕξεις  αὐτὴν μάλα πολλὴν ἐκ πάντων Ἀχαιῶν.
urn:cts:greekLit:tlg4083.tlg001.hc:9.209|Παραρριπτεῖ δὲ καὶ  αὖθις τὸν περὶ Ἕκτορος λόγον, ὡς ἂν ἐπὶ πλέον ἐρεθίσῃ, λέγων: νῦν γὰρ  Ἕκτορα ἕλοις, ἐπεὶ ἂν μάλα τοι σχεδὸν ἔλθοι, λύσσαν ἔχων ὀλοήν, ἐπεὶ οὔ τινά  φησιν ὁμοῖον οἷ ἔμεναι Δαναῶν, οὓς ἐνθάδε νῆες ἔνεικαν. Ἐνταῦθα δὲ καὶ  προαναφωνεῖται ὁ τοῦ Ἕκτορος θάνατος πότε ἔσται, καὶ μέγας δὲ ἔπαινος  ὑπολαλεῖται τοῦ Ἀχιλλέως, ὡς διὰ τοῦτο τοῦ Ἕκτορος περιόντος διὰ τὸ μὴ  προσεγγίζειν τῷ Ἀχιλλεῖ. ἐγγίσας γὰρ πεσεῖται. καὶ τοιαῦτα μὲν Ὀδυσσεύς,  ὡς συνελόντα εἰπεῖν. Ὁ δὲ Ἀχιλλεὺς ἀπηλεγέως ἀπειπὼν ἐρεῖ τὰ ἐφεξῆς  δηλωθησόμενα. Ἰστέον δὲ ὅτι ἐν τῷ ῥηθέντι Ὁμηρικῷ χωρίῳ τὸ χαῖρε,  δαιτὸς μὲν ἐί̈σης οὐκ ἐπιδευεῖς εἰμεν καὶ ἑξῆς ἕως τοῦ ἔργα μέμηλεν ἐρεῖ  ποτε ἂν ὁ καὶ ἀνενδεῶς ἔχων καὶ μηδὲ ἐθέλων φαγεῖν διά τι κατεπεῖγον. Εἰ δὲ  καὶ κίνδυνος ἐπείγει, προσθήσει ἂν καὶ τὸ ἀλλὰ λίην μέγα πῆμα καὶ ἑξῆς,  ὡς προγέγραπται.
urn:cts:greekLit:tlg4083.tlg001.hc:9.210|Μενοεικέα δὲ λέγει δαῖτα, ᾗτινι τὸ μένος εἴκει  διὰ τὸ αὔταρκες, ἢ τὴν ἐπαρκοῦσαν τῷ κατὰ φύσιν μένει. ἡ δ’ αὐτὴ καὶ ἐπήρατος  εἴη ἄν.
urn:cts:greekLit:tlg4083.tlg001.hc:9.211|Τὸ δὲ Τρῶες καὶ ἐπίκουροι ἐρεθίζει τὸν Ἀχιλλέα, εἰ κατὰ  τοσούτων ἀνδρίσεται.
urn:cts:greekLit:tlg4083.tlg001.hc:9.212|Τὸ δὲ κειάμενοι διὰ διφθόγγου ἔχει τὴν            ἄρχουσαν ὡς ἀπὸ τοῦ κέω κῶ, οὗ παράγωγον τὸ καίω διὰ διφθόγγου, καθὰ  πλατύτερον διείληπται ἀλλαχοῦ.
urn:cts:greekLit:tlg4083.tlg001.hc:9.213|Τὸ δὲ οὐδέ τί φασι σχήσεσθαι,  ἀλλ’ ἐν νηυσὶ πεσέεσθαι, ὅτι ἀμφίβολον ἔννοιαν ἔχει, ἤδη δεδήλωται. Φανεῖται  δέ που καὶ ἐν τοῖς ἑξῆς τι ὅμοιον.
urn:cts:greekLit:tlg4083.tlg001.hc:9.214|Ὅτι δὲ αἱ ἀστραπαὶ καὶ αἱ  βρονταὶ δὲ σήματα ἐνδέξιά ποτε γίνεται, καὶ ὡς χρηστὰ τὰ ἐνδέξια, πολλαχοῦ  δηλοῦται, καὶ ὅτι Διόθεν ταῦτα λέγεται διὰ τὸ ἐξ ἀέρος εἶναι, ὅς ἐστι Ζεύς.  Περὶ δὲ τοῦ βλεμεαίνειν ἑτέρωθι ἐρρέθη.
urn:cts:greekLit:tlg4083.tlg001.hc:9.215|Τοῦ δὲ μαίνεσθαι τὸν  Ἕκτορα τεκμήριον τίθησι τὸ οὐδέ τι τίει ἀνέρας οὐδὲ θεούς, ὥστε θεομανίαν  ὁ Ἕκτωρ νοσεῖ. Οὗ λόγος που καὶ τὸ εἴην ἀθάνατος καὶ ἀγήραος, καὶ  τιοίμην ὡς τίεται Ἀθηνᾶ καὶ Ἀπόλλων. Ἡ δὲ τοιαύτη μανία ψέγεται, οὐ  μὴν ἡ ἁπλῶς ἐν πολέμῳ μανία, ὡς δηλοῖ ὁ αὐχητικῶς λέγων εἴσεται ἢ καὶ  ἐμὸν δόρυ μαίνεται ἐν παλάμῃσι. Θεραπεία δὲ βραχεῖα τῆς ῥηθείσης σφοδρᾶς  ὕβρεως τὸ πίσυνος Διί̈. Οὐ γὰρ ἁπλῶς ἀτιμάζει θεοὺς Ἕκτωρ, ἀλλὰ θαρρῶν  Διί̈, τῷ ὑπὲρ τοὺς ἄλλους. τοῦτο δὲ καὶ σεμνύνει λεληθότως πάνυ τὸν Ἀχιλλέα,  εἴπερ Ἕκτορος περιγενήσεται, ᾧπερ ἄρτι Ζεὺς αὐτὸς ἐπαμύνει, ὅς ἐστιν  εἱμαρμένη, ταὐτὸν δὲ εἰπεῖν μοῖρα. ὡς οὕτω καὶ ὑπὲρ μοῖραν αὐτὸν ἀριστεῦσαι  κατὰ τοῦ Ἕκτορος. Ὅρα δὲ καὶ ὅτι φθάσας μὲν ὁ ποιητὴς κύνα λυσσητῆρα  ἔφη τὸν Ἕκτορα ἐνταῦθα δὲ λέγει, ὡς κρατερὴ αὐτὸν λύσσα δέδυκε, καὶ  λύσσαν ἔχει ὀλοήν. Οὕτω πολὺς ἐπέων νομός ἐστι καὶ τῇ γλώσσῃ τοῦ ποιητοῦ.
urn:cts:greekLit:tlg4083.tlg001.hc:9.216|Τὸ δὲ ἀρᾶται τάχιστα φανήμεναι ἠῶ δῖαν καὶ παντὶ προσαρμόττει  ἀνδρὶ εἰς ἔργον ἐγρηγορότι. Ὁ μέντοι κατὰ Ἡσίοδον ἡμερόκοιτος ἀνάπαλιν  ἐν τῷ ἐγρηγορέναι ἀρᾶται ταχὺ σκεδασθῆναι νύκτα κατὰ γῆς, ἵνα κλέπτων  λανθάνῃ, ὃς οὐδ’ ἂν λέγοιτο νυκτὶ πείθεσθαι οἷα τηνικαῦτα ἐνεργῶν οὐκ ἀγαθά,  κατὰ τοὺς εὐεργοὺς καὶ σπουδαίους ἀνθρώπους, οὐδὲ μὴν κατὰ τοὺς ἄλλως  κερδαλέους ὁπωσοῦν, ὁποῖός τις καὶ ἐν Ὀδυσσείᾳ ἄοκνος ἀνὴρ καὶ δοιοὺς  ἐξαίρων μισθούς. Οἱ μὲν γὰρ τοιοῦτοι ἐπαινετοί, ὁ δὲ κλέπτων καὶ ψεκτέος  καὶ φευκτέος ἐστίν, ὡς οἷα νυκτιλοχῶν καὶ αὐτόσ.
urn:cts:greekLit:tlg4083.tlg001.hc:9.217|Τὰ κόρυμβα δὲ τῶν  νηῶν ἀποκόψειν ὁ Ἕκτωρ ἀπειλεῖται, ἢ ὡς ἂν μὴ ἅψηται τὸ πῦρ τῶν ἐντετυπωμένων αὐτοῖς ἀγαλμάτων, ἢ μάλιστα, ἵνα κατὰ παλαιὸν ἔθος ἀναθήσει αὐτὰ  ναοῖς ἐγχωρίοις εἰς τρόπαια. Τὸ δὲ τοιοῦτον ἔθος καὶ Εὐριπίδης ἱστορεῖ, καί  που καὶ ὁ Κωμικὸς παραδηλοῖ. Κόρυμβα δέ εἰσιν ἄκρα καθ’ Ὅμηρον, κατὰ δὲ  ἑτέρους ἀκροστόλια καὶ οἷον κορυφαὶ νεῶν. Καὶ ἔοικεν οὕτω λέγεσθαι τὰ  ἐξέχοντα καὶ μάλιστα ἐν ὄρεσιν. Ἡρόδοτος γοῦν τὸν τοῦ ὄρους φησί που κόρυμβον, ὡς εἴ τις εἴποι κορυφήν. ἀφ’ οὗ κατὰ γένους μεταπλασμὸν τὸ κόρυμβον.  Δοκεῖ δὲ ἡ λέξις γενέσθαι, ὅθεν καὶ ἡ κορύνη καὶ ἡ κόρυς καὶ τὸ κορθύεσθαι.
urn:cts:greekLit:tlg4083.tlg001.hc:9.218|Τὸ δὲ θαρρεῖν τὰς νῆας μὲν ἐμπρήσειν διὰ μαλεροῦ πυρὸς τοῦ καὶ  ἐν ἄλλοις ῥηθέντος, τοὺς δ’ Ἀχαιοὺς ἐν αὐταῖς ἐξολεῖν ὀρινομένους ὑπὸ καπνῷ,  οἷά τινας δηλαδὴ μελίσσας ἢ σφῆκας, πολλὴν κατηγορεῖ θρασύτητα τοῦ  Ἕκτορος, ὥσπερ καὶ τὸ λέγειν οὔτινα Δαναῶν ὁμοιοῦσθαι αὐτῷ. Δῆλον δ'  ὅτι ἐκ τοῦ καπνοῦ καὶ παροιμία τὸ ὑπὲρ καπνοῦ τὸ πηδάλιον, ἐπὶ τῶν ἀργούντων καὶ καταμελούντων τέχνης. ὁποῖόν τι καὶ τὸ ἐπὶ πασσάλου τόξον ἢ  κιθάραν ἀγκρεμάσαι. καὶ ὅτι ἐξ αὐτοῦ καὶ καπνοσφράντης παροιμιακῶς ὁ  φειδωλός, καὶ ῥῆμα καπνίζειν, τὸ ἐπὶ εὐωχίᾳ πῦρ ἀνάπτειν. ὅθεν καὶ κρέα καπνιστά παρὰ Ἀθηναίῳ.
urn:cts:greekLit:tlg4083.tlg001.hc:9.219|Τὸ δὲ ταῦτ’ αἰνῶς δείδοικα ἕως τοῦ αἴσιμον  εἴη φθεῖσθαι χρήσιμον παρῳδηθῆναι εἴς τι δέος τὸ κατὰ θεομηνίαν.
urn:cts:greekLit:tlg4083.tlg001.hc:9.220|Ὅτι δὲ τὸ φθεῖσθαι διφορεῖται καὶ διὰ διφθόγγου γραφόμενον καὶ διὰ μόνου  διχρόνου, παρεσημάνθη καὶ ἑτέρωθι. Ἐν δὲ τῷ ἑκὰς Ἄργεος φανερῶς διὰ  τοῦ Ἄργους Ὀδυσσεὺς τὰς τῶν ὅλων χώρας δηλοῖ, ὅσοι κατὰ Τροίας ἐστρατεύσαντο, ἐκ μέρους ἀξιολογωτάτου δηλώσας ἐκείνας.
urn:cts:greekLit:tlg4083.tlg001.hc:9.221|Τὸ δὲ ἀλλ'  ἄνα, ἤγουν ἀνάστηθι, καὶ τὰ ἑξῆς ἕως τοῦ ὅπως ἀλεξήσῃς κακὸν ἦμαρ χρήσιμα εἰς βοηθείας πρόκλησιν μεταποιηθέντα, ὡς ἄν τις ἔχῃ δυνάμεως.
urn:cts:greekLit:tlg4083.tlg001.hc:9.222|Ὅρα δὲ ὅτι νῦν μὲν ἐντελῶς ἐφράσθη τὸ ἀλεξήσῃς κακὸν ἦμαρ, ὅτε δέ τις  μόνον αὐτὸ ἐρεῖ τὸ ἀλεξήσῃς, ἔχει τι ἐλλιπές.
urn:cts:greekLit:tlg4083.tlg001.hc:9.223|Τὸ δὲ ἐρύεσθαι, ἀφ'  οὗ καὶ ἡ ἐρυσίπτολις Ἀθηνᾶ, ποιεῖ ἐξ ἀφαιρέσεως τὸ κοινῶς λεγόμενον ῥύεσθαι.
urn:cts:greekLit:tlg4083.tlg001.hc:9.224|Τὸ δὲ ἐπετέλλετο Πηλεύς ἐνεργητικῶς φησι κατωτέρω ἐν τῷ  ἐπέτελλ’ ὁ γέρων.
urn:cts:greekLit:tlg4083.tlg001.hc:9.225|Τὸ δὲ ἤματι τῷ, ἤγουν τούτῳ, καὶ ἑξῆς  μνημονικώτατον τὸν Ὀδυσσέα εἶναι παριστᾷ, εἴγε δι’ οὕτω μακροῦ χρόνου  ἔχει τὴν τῶν λεχθέντων πάλαι ποτὲ μνήμην ἕως νῦν παραμένουσαν αὐτῷ. Διὸ  καλῶς ὀνειδίζει λήθην τῷ Ἀχιλλεῖ.
urn:cts:greekLit:tlg4083.tlg001.hc:9.226|Τὸ δὲ λῆγε ἔριδος κακομηχάνου  πρὸς διαστολὴν εἴρηται τῆς ἀγαθῆς, ἥτις εὐμήχανος ἂν εἴη.
urn:cts:greekLit:tlg4083.tlg001.hc:9.227|Τὸ δὲ  ὄφρα σε τίωσι καὶ ἑξῆς τέλος εἶναι ἀγαθωσύνης ὑποδηλοῖ τὴν ἐξ ἁπάντων  τιμήν.
urn:cts:greekLit:tlg4083.tlg001.hc:9.228|Χόλος δὲ θυμαλγής οὐ μόνον ὁ ἀλγύνων τοὺς καθ’ ὧν ὁ θυμός,  ἀλλὰ καὶ αὐτὸν τὸν θυμούμενον.
urn:cts:greekLit:tlg4083.tlg001.hc:9.229|Ἐν δὲ τῷ κηρόθι μᾶλλον  κηρόθι μέν ἐστι τὸ μὴ λόγοις μόνοις καὶ ὡς εἰπεῖν ἐπιπολῆς, ἀλλ’ ἐν βάθει  ψυχῆς. Τὸ δὲ μᾶλλον ἢ τοῦ αὐτοῦ νοήματός ἐστιν ἐπίτασις ἢ ἁπλῶς οὕτω  κεῖται.
urn:cts:greekLit:tlg4083.tlg001.hc:9.230|Τοῦ δὲ οἵ σε θεὸν ὣς τιμήσουσιν ἑρμηνεία τὸ μάλα γάρ  σφιν μέγα κῦδος ἄροιο, ὥστε κατὰ θεὸν τιμᾶσθαί ἐστι τὸ μάλα μεγάλως  κυδαίνεσθαι. Τοῦτο δὲ καὶ πρὸς τὸν τοῦ βασιλέως ἀποτείνεται λόγον εἰπόντος  τιμῆσαι τὸν Ἀχιλλέα ἶσον Ὀρέστῃ. Μονονουχὶ γὰρ λέγει Ὀδυσσεὺς ὡς, εἰ  μὴ θέλεις, ὦ Ἀχιλλεῦ, τὴν ἐξ Ἀγαμέμνονος ἴσην τῷ Ὀρέστῃ τιμήν, ἑλοῦ τὴν  τῶν Ἀχαιῶν, οἵ σε τιμήσουσιν ἶσα θεῷ.
urn:cts:greekLit:tlg4083.tlg001.hc:9.231|Τὸ δὲ ἐπεὶ ἄν ταὐτόν ἐστι  τῷ ἐπειδάν. Τὸ δὲ μάλα σχεδόν εἰς δεῖμα κολακικῶς κεῖται τοῦ λυττᾶν τὸν  Ἕκτορα, εἰ οὕτω κατατολμήσει τοῦ Ἀχιλλέως.
urn:cts:greekLit:tlg4083.tlg001.hc:9.232|Τὸ δὲ οὓς ἐνθάδε  νῆες ἔνεικαν πρὸς σαφήνειαν ἐπῆκται τοῦ οὔ τινα Ἀχαιῶν. οὐ γὰρ ἁπλῶς  πάντων τῶν ὁπουδήποτε Ἀχαιῶν ὑπερέχειν φησὶν Ἕκτωρ, ἀλλὰ μόνων τῶν  εἰς Τροίαν πλευσάντων. Ἔτι δὲ οὐχ’ ὑπερκεῖσθαί φησι τούτων δίχα τοῦ Ἀχιλλέως, ἀλλ’ ἁπλῶς πάντων, ἤγουν καὶ τοῦ Ἀχιλλέως καὶ τῶν λοιπῶν.
urn:cts:greekLit:tlg4083.tlg001.hc:9.233|Ὅτι στερεοῦ καὶ ἀληθοῦς ἤθους καὶ μὴ ἐθέλοντος ἀπατᾶν τοὺς δεομένους τὸ  χρὴ μὲν δὴ τὸν μῦθον ἀπηλεγέως ἀποειπεῖν, ᾗ περ δὴ κρανέω τε ἢ φρονέω.            — Διχῶς γὰρ γράφεται. — καὶ ὡς τετελεσμένον ἔσται, τουτέστιν ἐνδέχεταί  με δίχα τοῦ ἀλέγειν τινός, ἤτοι ἀποτόμως καὶ ἀνυποστόλως, εἰπεῖν ὅπερ φρονῶ  ἢ ὅπερ τελέω.
urn:cts:greekLit:tlg4083.tlg001.hc:9.234|Διὰ τί; ὡς μή μοι, φησί, τρύζοιτε παρήμενοι ἄλλοθεν ἄλλος. Ἀχιλλεὺς δὲ πρὸς Ὀδυσσέα μετὰ τὴν ἐκείνου πρεσβείαν ταῦτα ἔφη,  ὃν καὶ διογενῆ Λαερτιάδην πολυμήχανον προσεφώνησεν. Ἔστι δὲ τρύζειν τὸ  πολυλογεῖν ἢ πολυφωνεῖν, ἐξ οὗ καὶ τρυγών, ἣν ἡ παροιμία ἐπὶ σκώμματι τῶν  πολυλογούντων παραλαμβάνει, λαλιστέρους τρυγόνων τοὺς τοιούτους καλοῦσα.  Καὶ τὴν αἰτίαν λέγει ἡ περὶ ζῴων ἱστορία δηλοῦσα συνεργάζεσθαί τι τῷ  ὀρνιθίῳ καὶ τὰ ὄπισθεν πρὸς τὸ πολύφωνον. Οὐκοῦν τὸ λαλίστερος τρυγόνος  εἶναι οὐκ ἄν τις φρονῶν ἐφ’ ἑαυτοῦ ὡς πολυλογοῦντος ἐρεῖ, ὡς ἂν μὴ γελῷτο  οἷα ἔκ τε τῶν ἄνω ἔκ τε τῶν κάτω λάλος εἶναι εἰπών. Τῇ μέντοι πλασματογραφουμένῃ λάλῳ γυναικὶ προσφυὴς ἡ τοιαύτη παροιμία κωμικώτερον. ὅλως δέ,  οὐδενὶ ἐπαινουμένῳ προσώπῳ ἡ τοιαύτη παροιμία ἐπιλεχθήσεται. Ἰστέον δὲ  ὅτι ἐξ ὑπολήψεως τῷ Ἀχιλλεῖ ἐνταῦθα τὸ προοίμιον, ἐκβάλλοντι τὴν περὶ  φιλίας τῶν πρέσβεων ὑπόληψιν, καὶ μονονουχὶ λέγοντι, ὡς οὐχ’ ὑποστελοῦμαι  διὰ φιλίαν, ἀλλ’ ἀπηλεγέως ἀπείπω. Τοῦτο δὲ μετ’ ὀλίγα στερρῶς ἀπειπεῖν  λέγει.
urn:cts:greekLit:tlg4083.tlg001.hc:9.235|Τῷ δὲ ῥηθέντι προοιμίῳ ἐπάγει γνωμικὴν κατασκευὴν τῆς  αὐτοῦ προτάσεως ταύτην ἐχθρὸς γάρ μοι κεῖνος ὁμῶς Ἀί̈δαο πύλῃσιν, ὅς χ'  ἕτερον μὲν κεύθει ἐνὶ φρεσίν, ἄλλο δὲ βάζει. Καὶ σημείωσαι, ὅτι τὸν ἐπὶ κακῷ  κρυψίνουν Ἅιδῃ ἐοικέναι φησὶ διὰ τὸ τοῦ νοῦ σκοτεινὸν καὶ τὴν ἐντεῦθεν  βλάβην ὁ Ἀχιλλεύς, ὃς ἐξ ὧν Ὅμηρος περὶ αὐτοῦ ποιεῖ, φιλότιμος τὸ ἦθος  φαίνεται καὶ ἁπλοῦς καὶ φιλαλήθης καὶ βαρύμηνις. Ἰστέον δὲ ὅτι κρυψινοίας            ψόγος ἐσχολίασται καὶ ἐν τοῖς εἰς τὴν Ὀδύσσειαν ἔκ τε μυθικῆς ἔκ τε ἑτεροίας  ἀστείας ἐννοίασ. Πύλας δὲ Ἅιδου τὸν Ἅιδην φησὶ διὰ τῆς εἰσόδου δηλῶν τὰ  ἐντός, καθὰ καὶ μετ’ ὀλίγα φησὶν ὅσα οὐδὸς Ἀπόλλωνος ἐντὸς ἐέργει. Ἐκεῖ  δὲ ἔτι πορρωτέρω εἶπε, διὰ μὲν τοῦ οὐδοῦ τὰς πύλας δηλώσας, ἐξ αὐτῶν δὲ  τὸ κάτω τοῦ ναοῦ. Ὅρα δὲ καὶ ὅπως φιλόζῳος ὁ Ἀχιλλεὺς διὰ τὸ φιλότιμον.  Τὸν γὰρ ἐχθρὸν οὐχ’ ὡς ἄλλο τι μισεῖν ἔφη, ἀλλ’ ὁμοίως τῷ θανάτῳ, καὶ προϊὼν  δὲ τὸν βασιλέα λέγει ἐν καρὸς αἴσῃ τιμᾶν, ἤτοι ἐν μοίρᾳ θανάτου. καὶ ἐν  Ὀδυσσείᾳ δὲ δυσχεραίνει πολλὰ τὴν μετὰ νεκρῶν διαγωγήν. καὶ οὕτω μὲν  ταῦτα.
urn:cts:greekLit:tlg4083.tlg001.hc:9.236|Χρὴ δὲ οἶμαι νῦν γοῦν θεωρῆσαι, ὅπως ὀξέως τονοῦται  τὸ χρή, ῥῆμα ὄν, ὡς καὶ ἡ ἑρμηνεία τούτου δηλοῖ. Δοκεῖ γὰρ εἶναι ἀντὶ τοῦ  δεῖ καὶ πρέπει. Διὸ καὶ ὀφείλει περισπᾶσθαι κατὰ τὸ κνῆ τυρόν, καὶ ζῇ,  καὶ ψῇ κατ’ ἄκρας σπιλάδος παρὰ Σοφοκλεῖ, ἔτι δὲ ὡς δηλοῖ καὶ ὁ τούτου  σύστοιχος ἐνεργητικὸς παρατατικὸς ὁ ἐχρῆν, καὶ τὸ χρῆναι δὲ ἀπαρέμφατον,  ὃ καὶ χρῆν μονοσυλλάβως λέγεται παρά τε Εὐριπίδῃ καὶ Σοφοκλεῖ. καὶ  οὕτω μὲν ἐχρῆν περισπᾶσθαι τὸ χρή. Ἴσως δὲ ὀξυτονήθη πρὸς διαστολὴν τοῦ  χρῇ, ὅ ἐστι μαντεύεται, οἷον χρῇ μοι τοιαῦθ’ ὁ Φοῖβος. Εἰκὸς δὲ καὶ ἐκ τοῦ  χρῄζει ἀποκοπὲν αὐτὸ φυλάξαι τὸν ἐκεῖθεν τόνον. Γράφουσι γὰρ οἱ παλαιοὶ  δίχα παραδειγμάτων, ὅτι πᾶσα λέξις δισύλλαβος ἐν ῥήμασιν, εἰ μὲν ἀπὸ τῆς  ἀρχῆς πάθῃ ἀποκοπήν, περισπᾷ τὴν καταλειπομένην, εἰ δὲ ἀπὸ τοῦ τέλους,   ὀξύνει αὐτήν, ἐπιρρηματικῶς δηλαδή, κατὰ τὸ ὠή, ὁτιή, καὶ κατὰ τὸ ὁμαρτή,  ὅπερ ὀξύνει Ἀρίσταρχος, ὡς προδεδήλωται. Τῷ δὲ ῥηθέντι λόγῳ καί, εἴπερ  ἐκ τοῦ χρῆμι χρῆς χρῇσιν ἔπαθεν ἀποκοπὴν τὸ χρή, ὀξύνοιτο ἄν. Ἔστι δ'           εἰπεῖν καὶ ὅτι ὥσπερ τὸ ἰδοῦ ῥῆμα, ὡς τὸ ἰδοῦ με κἀναθρῆσον, μεταπεσὸν  εἰς ἐπίρρημα ἐξέπεσε καὶ τοῦ περισπᾶσθαι, οὕτω πως ἔπαθε καὶ τὸ χρή. καὶ  εἴπερ ταῦτα πιθανῶς ἔχει, ἔχοιτ’ ἂν λόγου καὶ ἡ τοῦ ἀπόχρη βαρυτόνησις,  ἀναδραμόντος τοῦ τόνου διὰ τὴν σύνθεσιν. ὅπερ ἐν ῥήμασιν οὐκ εἴωθε γίνεσθαι,  ὡς δῆλον οὐ μόνον ἐκ τοῦ συνδεῖ καὶ ἀποπλεῖ καὶ καταχεῖ καὶ τῶν ὁμοίων,  ἀλλὰ καὶ τοῦ συμπεινῇ καὶ ἀποψῇ καὶ τῶν παραπλησίων. Ὡς δὲ ῥῆμά ἐστι  κυρίως καὶ τὸ ἀπόχρη, φαίνεται ἀριδήλως ἐκ τῆς κατ’ αὐτὸ συστοιχίας τοῦ  ἀπέχρησε, καὶ ὁ ἀποχρῶν, ἐξ οὗ καὶ τὸ ἀποχρώντως ἐπίρρημα.
urn:cts:greekLit:tlg4083.tlg001.hc:9.237|Τὸ  δὲ τετελεσμένον, ὅπερ ἀπὸ τοῦ κοινότερον λεγομένου τέλους γίνεται, ὅθεν  καὶ τὸ τελειῶ οἱ μεθ’ Ὅμηρον ἱερὰν οἴδασι λέξιν, ὡς ἀπὸ τοῦ τέλους, ὅθεν  ἡ τελετή, ἐξ οὗ τελεῖσθαι τὸ μυεῖσθαι καὶ οὕτως ἐντελέστατα ἔχειν. Ἢ καὶ  ἄλλως τελεῖσθαι ὡς ἀπὸ τοῦ τέλλειν, ὅπερ ἐστὶν ἀνατέλλειν, τὸ ἡλίου ἀνατέλλοντος δίκην ὑπερῆρθαι τῶν κάτω διὰ τὸ τετελέσθαι, ταὐτὸν δ’ εἰπεῖν  μεμυῆσθαι. Τελεῖσθαι γοῦν τινες ἐλέγοντο Διονύσῳ κατὰ τὰ ἐν τοῖς πάλαι   φλύαρα μυστήρια, ἔτι δὲ καὶ Δήμητρι καὶ Περσεφόνῃ. καὶ γοῦν καὶ Παλλάδιον           τετελεσμένον καὶ λίθος τετελεσμένος κατὰ τοιαύτην σημασίαν ἐλέγοντο.
urn:cts:greekLit:tlg4083.tlg001.hc:9.238|Ἐν δὲ τῷ ἕτερον μὲν κεύθει, ἄλλο δὲ βάζει ἀδιάφορα φανερῶς τὸ  ἕτερον καὶ τὸ ἄλλο καὶ οὐκ ἔχουσι τὴν συνήθη διαφοράν. Σημειωτέον δ'  ἐνταῦθα καὶ ὅτι ἐπίσης τῷ ἄλλα μὲν κεύθοντα, ἄλλα δὲ βάζοντα, μισητέος καὶ  ὁ κατὰ παλαιὰν ἱστορίαν κελεύσας Θεόδωρος πλέον μὲν ἔχειν, ἐπαινεῖν δὲ τὸ  ἶσον, ἔτι δὲ καὶ Σοφοκλῆς γνωματεύσας τὸ σὺ δ’ αὐτός, ὥσπερ οἱ σοφοί,  τὰ μὲν δίκαι’ ἐπαίνει, τοῦ δὲ κερδαίνειν ἔχου, καὶ τὸ μηδὲν εἶναι ῥῆμα σὺν  κέρδει κακόν. Ταῦτα δὲ οὐκ ἐξ ὀρθοῦ παραινοῦνται, ἀλλὰ κατά τινα εἰρωνικὴν  βαρύτητα. διόπερ οὐδ’ ἂν μισοῖντο ἁπλῶς οἱ ταῦτα εἰπόντες οἷά τινες πονηροδιδάσκαλοι. Ὅτι Ὀδυσσέως εἰπόντος ἤδη τῷ Ἀχιλλεῖ, ὡς εἰ τὸν βασιλέα  μισεῖς, ὅμως ἐλέησον τοὺς Ἀχαιούς, οἷς καὶ οἱ πρέσβεις οὗτοι συνεισάγονται,  ὁ Ἀχιλλεὺς οὔτε τῷ βασιλεῖ πεισθῆναί φησι οὔτε τοῖς ἄλλοις Ἕλλησι. καὶ  τοῦτο ἦν τὸ ἀπηλεγέως ἀποειπεῖν.
urn:cts:greekLit:tlg4083.tlg001.hc:9.239|Φησὶ γάρ: οὔτ’ ἔμε γ’ Ἀτρείδην   Ἀγαμέμνονα πεισέμεν οἴω οὔτ’ ἄλλους Ἀχαιούς.
urn:cts:greekLit:tlg4083.tlg001.hc:9.240|Εἶτα καὶ αἰτίαν  τοῦ λόγου ἀποδιδοὺς ὀνειδίζει ἀχαριστίαν τοῖς Ἕλλησιν εἰπὼν ἐπεὶ οὐκ  ἄρα τις χάρις ἦεν μάρνασθαι δηί̈οισιν ἐπ’ ἀνδράσι νωλεμὲς αἰεί, τουτέστι  διότι οὐκ ἔγνων μοι χάριτας οἱ Ἀχαιοὶ προπολεμοῦντι αὐτῶν. Καὶ ὅρα ὡς  ἡρμήνευσε τὸ νωλεμές διὰ ταὐτοσήμου τοῦ αἰεί. Ἔστι δὲ καὶ Ἀττικὸν τὸ  σχῆμα, ὅμοιον τῷ λίαν πάνυ καὶ τοῖς τοιούτοις.
urn:cts:greekLit:tlg4083.tlg001.hc:9.241|Εἶτα ἐνδεικνύμενος τὴν τοῦ λέγειν δύναμιν ὁ Ὁμηρικὸς Ἀχιλλεὺς ἄλλως τὸ αὐτὸ νόημα  μεταχειρίζεται καὶ τρισσάκις αὐτὸ στρέφει παραφράζων καὶ μεταποιῶν ἐν  σχήματι ἐνδιαθέτου γοργότητος κατὰ τὸ ἀσύνδετον, καί φησιν ἅπερ εἴποι  ἂν ἅπας μὴ λαμβάνων ἀξίας τῶν πόνων ἀμοιβάς: ἴση μοῖρα μένοντι καὶ εἰ  μάλα τις πολεμίζει. καὶ τοῦτο δὲ ἀχαριστίαν τῶν Ἀχαιῶν κατηγορεῖ. Καὶ  πάλιν ἐν δὲ ἰῇ τιμῇ ἠμὲν κακὸς ἠδὲ καὶ ἐσθλός, καὶ πάλιν κάτθαν’ ὁμῶς ὅ  τ’ ἀεργὸς ἀνὴρ ὅ τε πολλὰ ἐοργώς. Σημείωσαι δὲ ὅτι ἡ ἐν τοῖς ῥηθεῖσι τρισὶ  στίχοις ταὐτολογία θυμικὴ φράσις ἐστίν. Ἔθος γὰρ τοῖς θυμουμένοις ταὐτολογεῖν. Τὸ δ’ αὐτὸ αἴτιον καὶ τοῦ κατὰ στίχον ἔννοιαν ἀπαρτίζεσθαι. Οὐ  γὰρ μακρὰ τὰ κῶλα τοῦ λόγου τοῖς διακοπτομένοις τὸ πνεῦμα θυμῷ.
urn:cts:greekLit:tlg4083.tlg001.hc:9.242|Ἰστέον δὲ καὶ ὅτι ὁ τοιοῦτος θυμὸς καὶ εἰς ἀμφιβολίας σχῆμα τὸν Ἀχιλλέα  κατέρριψε, μὴ σκεψάμενον ὀρθολεκτῆσαι ἐν τῷ οὔτε ἐμὲ Ἀγαμέμνονα πείσειν  οἴω οὔτ’ ἄλλους Δαναούς. Ὀρθὴν μὲν γὰρ μίαν ἔννοιαν ἔχει, ὡς οὔτε ὁ  Ἀγαμέμνων οὔτε οἱ ἄλλοι πείσουσί με. ἀναφαίνεται δὲ διὰ τὰς συχνὰς αἰτιατικὰς καὶ ἑτέρα ἔννοιά τις ἀπεμφαίνουσα, οἷον ὅτι οὔτε ἐγὼ οὔτε οἱ ἄλλοι πείσομεν τὸν βασιλέα, καὶ ἄλλη δὲ τοιαύτη, ὡς οὔτε ἐμὲ οὔτε τοὺς ἄλλους Ἀχαιοὺς  ἰσχύσει πείσειν ὁ Ἀγαμέμνων. Καινὸν δὲ οὐδὲν τοιαύτας ἐν σχεδιασμῷ ἀμφιβολίας παρεισπίπτειν, ὅπουγε καὶ ἄλλως τοιαῦτα συγκυροῦσιν. Τὸ γοῦν ὦ   Ζεῦ, γένοιτο καταβαλεῖν τὸν σῦν ἐμέ παράγεταί τισιν εἰς τοιοῦτον παράδειγμα,  ὡς δῆθέν τινος εὐξαμένου ἢ τὸν σῦν καταβλητικὸν αὐτοῦ γενέσθαι ἢ ἀνάπαλιν  αὐτὸν τοῦ συός. Οὕτω δὲ καὶ πρὸ ὀλίγων ἐν τῷ θεοῖσι δὲ θῦσαι ἀνώγει  Πάτροκλον Ἀχιλλεύς, οἱ καθ’ Ὁμήρου ἀστεϊζόμενοι ἔσχισαν διχῇ τὸ  νόημα τοῦ ῥητοῦ. Ἔστι γάρ, φασί, νοῆσαι, καθὰ καὶ προεδηλώθη, ὡς ἀνώγει  Ἀχιλλεὺς θεοῖς θῦσαι τὸν Πάτροκλον αὐτὸν θύτην γενόμενον, καὶ αὖ ὅτι  ἐκέλευσέ τισι τὸν Πάτροκλον εἰς θῦμα θεοῖς θέσθαι. Τοῖς δὲ τοιούτοις  ἔσται τοιόνδε τι τριχῇ κατ’ ἀμφιβολίαν παῖξαι καὶ μετ’ ὀλίγα ἐν τῷ δώδεκα  δὴ σὺν νηυσὶ πόλεις ἀλάπαξα. Ἢ γὰρ πόλεις ἀλάπαξα σὺν δώδεκα ναυσίν, ἢ  δώδεκα πόλεις σὺν ναυσί. καὶ τοῦτο διχῶς. ἢ γὰρ δώδεκα πόλεις σὺν καὶ ταῖς  αὐτῶν ναυσί, ἢ δώδεκα πόλεις νησιωτικὰς μετὰ τῶν ἐμῶν νηῶν.
urn:cts:greekLit:tlg4083.tlg001.hc:9.243|Τοιούτων δὴ καὶ τούτων ὄντων, ὅρα ἐν τῷ καὶ εἰ μάλα τις πολεμίζει τὴν  ἐξαλλαγὴν τοῦ σχήματος. Τὸ μὲν γὰρ ἀκόλουθον ἦν ἴση μοῖρα τῷ μένοντι  καὶ τῷ μάλα πολεμίζοντι. ὁ δὲ λογίως τὸ σχῆμα μετήλλαξεν εἰς τὸ συγγενές.  Ἰστέον γὰρ ὅτι αἱ μετοχαὶ δύνανται εἰς τοιοῦτον σχῆμα μεταλαμβάνεσθαι,  οἷον: ἀριστεύων τις τιμᾶται. τοῦτο γὰρ ταὐτόν ἐστι τῷ: εἰ ἀριστεύει τις,  τιμᾶται. Καί: οὐδεὶς κοιμώμενος τρόπαιον ἱστᾷ, ὅπερ ἶσον δύναται τῷ:  οὐδεὶς ἐὰν κοιμᾶται τρόπαιον ἱστᾷ. Οὕτως οὖν καὶ τό: ἴση μοῖρα τῷ μάλα            πολεμίζοντι ταὐτὸν ἦν τῷ: ἐὰν μάλα πολεμίζῃ.
urn:cts:greekLit:tlg4083.tlg001.hc:9.244|Τάττει δὲ πάντως  ἐν τοῖς μάλα πολλὰ πολεμίζουσιν ἑαυτὸν ὁ Ἀχιλλεύς, ὥσπερ ἐν τῇ μοίρᾳ τῶν  μενόντων τοὺς ἀμφὶ τὸν βασιλέα. ἔτι δὲ καὶ ἐν τῇ τῶν κακῶν καὶ ἐν τῇ τῶν  ἀεργῶν ἤτοι ὀλιγοεργῶν, οἷς ἀντίθετος ὁ πολλὰ ἐοργώς, ὃς καὶ παρίσωσίν  τινα ποιεῖ μετὰ τοῦ ἀεργός. Τὸ δὲ μένοντι πολὺν ἔχει νοῦν. Δηλοῖ γὰρ καὶ  ἡλικίαν ἄχρηστον καὶ γεωργοὺς καὶ βαναυσοεργοὺς καὶ ὅλως πάντας ἀπολέμους, ἤδη δὲ εὐφήμως καὶ λειποτάκτας καὶ ἄλλως δειλούς. οὗτοι γὰρ πάντες  μένουσιν οὐ πολεμοῦντες. Ὅτι δὲ ἐν τοῖς μένουσι τάττει καὶ τὸν βασιλέα,  δηλοῖ ἐν οἷς προϊὼν ἐρεῖ, ὅτι ὁ Ἀτρείδης μένων παρὰ ναυσὶ παῦρα δασάσκετο,  πολλὰ δ’ ἔσχεσκε.
urn:cts:greekLit:tlg4083.tlg001.hc:9.245|Τὸ δὲ ἔοργα καὶ ἐοργώς ἀπὸ τοῦ ἔργω ῥήματος  γίνεται, ὡς ἀπὸ τοῦ ἔλπω τὸ ἔολπα. Τῶν δὲ εἰρημένων τριῶν ἐπῶν τὸ μὲν  ἴση μοῖρα καὶ ἑξῆς, καὶ ἐν δὲ ἰῇ τιμῇ καὶ ἑξῆς, περὶ τὰ κατὰ ζωὴν στρέφεται, ὁ δὲ τρίτος στίχος περὶ τὰ ἐν τῷ τέλει τοῦ ζῆν, ποικιλλομένου καὶ οὕτω  τοῦ ποιητοῦ. Καὶ ἄλλως δὲ εἰπεῖν, τὸ μὲν ἴση μοῖρα μένοντι καὶ ἑξῆς ἐκ  ποσότητος εἴληπται τοῦ κατὰ γέρας, τὸ δὲ ἐν ἰῇ τιμῇ καὶ ἑξῆς ἐκ ποιότητος  τῆς κατὰ τιμήν, τὸ δὲ κάτθαν’ ὁμῶς καὶ ἑξῆς ἐκ τοῦ κατὰ βίον πέρατοσ.
urn:cts:greekLit:tlg4083.tlg001.hc:9.246|Ὅτι Ἀχιλλεὺς τὸ ἑαυτοῦ αὔταρκες δεικνύων, ἔτι δὲ καὶ τὸ φιλοκίνδυνον καὶ φερέπονον, φησίν, ὅτι οὐδέ τι μοι περίκειται, ἀντὶ τοῦ περισσόν  τι καὶ ὡς κειμήλιον κεῖται, ἐπεὶ πάθον ἄλγεα θυμῷ, αἰεὶ ἐμὴν ψυχὴν παραβαλλόμενος πολεμίζειν. Ἔνθα ὅρα ὅτι Ὁμήρου ἐν τῷ κειμήλιά τε πρόβασίν τε ὁρίσαντος τὸν πλοῦτον γοργῶς ἐν ἀκινήτοις καὶ αὐτοκινήτοις ἀντι–   θετικῷ σχήματι. — Ἀντίκειται γὰρ τοῖς κειμένοις τὰ προβαίνοντα. — τὸ  οὐ περίκειται οὐδετέρου στερεῖ τὸν Ἀχιλλέα. Κειμήλιά τε γὰρ αὐτῷ κεῖται,  εἰ καὶ μὴ περιττά, καὶ πρόβασιν δὲ ἔχει τὴν ἐν ζῴοις δηλαδὴ σπουδῆς ἀξίοις.            Οὐδ’ ὅλως γὰρ ἀπέφησε ταύτην ὁ ἥρως.
urn:cts:greekLit:tlg4083.tlg001.hc:9.247|Ἐπὶ δὲ τούτοισ ὁ Ἀχιλλεὺς  λέγει καὶ παραβολὴν ταύτην ὡς δ’ ὄρνις ἀπτῆσι νεοσσοῖσι προφέρῃσι μάστακα,  ἐπεί κε λάβῃσι, κακῶς δ’ ἄρα οἱ πέλει αὐτῇ. Οὐ γὰρ ἀπόνως ὡς τὰ τετράποδα  γάλακτι τρέφει, ἀλλὰ τῷ στόματι κάμνουσα. Ὣς καὶ ἐγώ, φησί, πολλὰς  μὲν ἀύ̈πνους νύκτας ἴαυον, ἤματα δ’ αἱματόεντα διέπρησσον πολεμίζων.   Καὶ ὅρα ὅπως οὐχ’ ἁπλῶς νεοσσοῖς εἰκάζει τοὺς Ἀχαιούς, ἀλλὰ καὶ ἀπτέροις,  ὑπερεξαίρων μὲν ἑαυτόν, ἐξευτελίζων δὲ τοὺς ἄλλους. Καὶ ὡς αἰεὶ τοῖς πολέμοις  παραβάλλεσθαι ὁμολογεῖ, οὐκ αἰδούμενος εἴπερ ὁ βασιλεὺς ὠνείδισέ που αἰεὶ  αὐτῷ φίλην εἶναι τὴν ἔριν καὶ τοὺς πολέμους.
urn:cts:greekLit:tlg4083.tlg001.hc:9.248|Παραβάλλεσθαι δὲ τὸ  παρατιθέναι καὶ παραρρίπτειν, ἐξ οὗ καὶ τὸ ἰδιωτικὸν παράβλημα. Σημείωσαι  δὲ καὶ ὅτι τῶν παλαιῶν εἰπόντων δοκεῖν τὰ ἀπαρέμφατα ὀνόματα ῥημάτων  εἶναι, συγκροτεῖται πολλαχοῦ ὁ λόγος καὶ ἐκ τῶν τοῦ ποιητοῦ, οἷον ὅτε εἶπεν,  ὡς προτρέχει ὀνείδεα μυθήσασθαι, ἤγουν προτρέχουσιν ὕβρεις τοῦ μύθου. Καὶ  νῦν δὲ παραβαλλόμενός φησι πολεμίζειν, ἤγουν παραρρίπτων ἑαυτὸν τῷ  πολέμῳ. Ἀπτήν δὲ γίνεται παρὰ τὸ πτῶ πτήσω πτήν καὶ ἀπτήν, ὥσπερ παρὰ  τὸ ἔχω ἀεχήν καὶ συναιρέσει ἀχήν, ὁ πτωχός, ὁ μηδὲν ἔχων. Νεοσσός δὲ ὁ  νέον, ἤγουν νεωστί, σευόμενος καὶ κινούμενος, ἢ ὁ νέον ὀσσόμενος, ἤτοι φῶς  βλέπων. Ἀλλ’ οὕτω μὲν εὔλογος ἡ τῶν δύο σίγμα γραφή. Εἰ δὲ παρὰ τὸ νέον  σεύεσθαι γίνεται, τότε τὸ πρῶτον σ1 ἐκ τοῦ ν ἀμεταβόλου τέτραπται, ὡς καὶ  ἐν τῷ πασσυδίῃ καὶ ἐν τῷ σύσσιτος. Οἱ δὲ παλαιοὶ γράφουσι καὶ οὕτως.  Ὀρνίθων τὰ ἐν ὄψει ἤδη ὄντα νεοττοί, κατὰ δέ τινας ὀρτάλιχοι. Ἀχαιὸς            δὲ σκληρότερον ἔφη τὸ χάσκοντα λιμῷ μόσχον ὡς χελιδόνος, δέον ὂν εἰπεῖν  νεοττὸν ἤγουν ἀλλὰ χελιδονιδῆ. ἐπεὶ ὥσπερ χηνιδεῖς λέγονται καὶ περδικιδεῖς καὶ κορωνιδεῖς καὶ ἱερακιδεῖς καὶ περιστεριδεῖς οἱ χηνῶν καὶ περδίκων  καὶ τῶν ἑξῆς γόνοι, οὕτω καὶ χελιδονιδεῖς οἱ τῶν χελιδόνων. Τὸ δὲ προφέρῃσι  καιρίως μὲν ἔχει τὴν πρόθεσιν. Ὡς γὰρ ἐπὶ τῶν χειρὶ διδόντων ἀγαθὴ λέξις  τὸ προχειρίζεσθαί τι, οὕτως ἐπὶ ὀρνίθων φερόντων ἐν στόματι τὸ τρέφον  τὰ νεογνὰ κυριολεκτεῖται τὸ προφέρειν τροφήν. Πέφρασται δὲ κοινότερον  ἐνεργητικῶς. ἄλλως γὰρ οἱ Ἀττικοὶ προφέρεσθαί φασιν, ὥσπερ καὶ φέρεσθαι,  τὸ προφέρειν καὶ φέρειν. Σοφοκλῆς γοῦν δύο φησὶ φέρῃ δωρήματα ἀντὶ τοῦ  φέρεις.
urn:cts:greekLit:tlg4083.tlg001.hc:9.249|Ἰστέον δὲ καὶ ὅτι οὐκ ἂν εἴη ἄκυρον οὐδὲ εἴ τις εἴπῃ τὸ  προφέρειν μάστακα προί̈σχεσθαι τροφήν. Μάσταξ δὲ νῦν μὲν τὸ μάσημα ἤγουν  ἡ μεμασημένη τροφή. Ἐν Ὀδυσσείᾳ δὲ καὶ τὸ στόμα οὕτω λέγεται ὡς αἴτιον  μασήσεως. Φησὶ γὰρ μάστακα χερσὶ πίεζεν. Ἰστέον δὲ ὅτι τὸ μασῶμαι  ῥῆμα καὶ τὸν μαστὸν παράγει τὸν διὰ τοῦ σ1 καὶ τ γραφόμενον. Ὁ μέντοι διὰ  τοῦ θ μασθὸς ἢ συνήθη τροπὴν ἐκ τοῦ ἀντιστοίχου τ ἔπαθεν ἢ ἐκ τοῦ μαζός,  εἶτα Αἰολικῶς μασδός, προήχθη, ὡς καὶ τοῦ δ ἐν πολλοῖς τρεπομένου εἰς θ ,  καθὰ ἑτέρωθι δηλοῦται.
urn:cts:greekLit:tlg4083.tlg001.hc:9.250|Ἰαύειν δὲ ποτὲ μὲν ἐπὶ ὕπνου καὶ ἀνακλίσεως            τίθεσθαι δοκεῖ, οἷον τῇ παριαύων τερπέσθω, ἤγουν παρακοιμώμενος. ὡς  ἐπὶ πολὺ δὲ ἡ λέξις ἐπὶ διατριβῆς, ὅ ἐστιν ἀργίας λέγεται. ὅθεν καὶ ἐνιαυτὸς ὁ  μακρὸς χρόνος καὶ πολλὴν ἔχων διατριβήν. Διὸ καὶ τὸ ἐτέων ἐνιαυτούς ἀντὶ  τοῦ διατριβὰς νοοῦσί τινες. Καὶ τὸ νύκτας οὖν ἀύ̈πνους ἰαύειν ἀντὶ τοῦ  διάγειν, διατρίβειν. Πῶς γὰρ ἔστι τὸν ἄϋπνον νύκτας ἰαύειν, ἤγουν κοιμᾶσθαι;
urn:cts:greekLit:tlg4083.tlg001.hc:9.251|Αἱματόεντα δὲ ἤματα κυρίως τὰ ἐν τῷ φιλαιμάτῳ πολέμῳ. Διὸ  καὶ ἐπάγει σαφήνειαν τὸ πολεμίζων. ἄλλως γὰρ αὔθαδές ἐστιν ἦμαρ αἱματόεν  εἰπεῖν τὸ μὴ κατὰ πόλεμον. Σημείωσαι δὲ ὅτι Ὅμηρος μὲν κἀνταῦθα, ὡς καὶ  ἐν τοῖς ἄλλοις, τὸ αὔθαδες τῆς γραφῆς ἀπηνῄνατο προσφυῶς τῷ λαλοῦντι  σεμνῷ προσώπῳ. Οἱ δὲ μεθ’ Ὅμηρον ἀφειδῶς ἔπαιξαν ἐν τοιαύταις ἐννοίαις  ἄλλα τε καὶ τὸ καταπίνομεν δορατίων λείψανα κατεαγότα, ἀσπίδας δὲ προσκεφάλαια καὶ θώρακας ἔχομεν, πρὸ ποδῶν δὲ σφενδόνας καὶ τόξα, καταπέλταις δὲ στεφανούμεθα, καὶ πάλιν τοῦ δεῖνος κύλιξ αἰχμή, κόμη δὲ τόξα,  καὶ ἀλαλὴ μῦρον. Εἰ δὲ καὶ Ὅμηρός που τοὺς ἀμφὶ τὸν Διομήδην ὑπὸ κρασὶν  ἀσπίδας ἔχειν ἔφη αἰθριοκοιτοῦντας, ἀλλὰ καὶ ἐκεῖνο σωφρόνως καὶ μετρίως,  καὶ οὐδὲ πρὸς παίγνιον εἴρηται. Διαπρήσσειν δὲ κυρίως μὲν ἐπὶ περάματος  θαλάσσης, καταχρηστικῶς δὲ καὶ ἐπὶ γῆς, οἷον διέπρησσον πεδίοιο. Ἐνταῦθα  δὲ διαπρήσσειν λέγει τὸ ἁπλῶς διανύειν καὶ οἷον διεξοδεύειν. Ἔχει δέ πως  τὸ ἀσφαλὲς ἡ λέξις ἐκ τοῦ αἱματόεντα, εἴπερ ὑγρὸν μὲν τὸ αἷμα, ἐπὶ ὑγρᾶς  δὲ κυρίως τὸ διαπρήσσειν, ὡς τὸ ναῦς διαπρήσσουσα κέλευθον.
urn:cts:greekLit:tlg4083.tlg001.hc:9.252|Ἰστέον δὲ καὶ ὅτι τὸ οὐδέ τί μοι περίκειται καὶ ἑξῆς, καὶ πολλὰς            μὲν ἀύ̈πνους νύκτας ἴαυον καὶ τὸ ἑξῆς πένητι πολυπαθεῖ ἀριστεῖ πρέπει  ῥηθῆναι κατὰ καιρόν.
urn:cts:greekLit:tlg4083.tlg001.hc:9.253|Ὅτι θυμούμενος ὁ Ἀχιλλεὺς λέγει τι καὶ  παρὰ τὴν ἀλήθειαν ἐν τῷ εἰπεῖν μάχεσθαι αὐτὸν τοῖς Τρωσὶν ἕνεκα τῶν Ἑλληνικῶν γυναικῶν. πάντως γὰρ διὰ μίαν τὴν Ἑλένην ἐμάχετο, οὐ διὰ πολλάς.  Φησὶ γὰρ μαρνάμενος ὀάρων ἕνεκα σφετεράων, ὅπερ μετ’ ὀλίγα μερικεύων  φησὶν μόνοι φιλέουσιν ἀλόχους Ἀτρεῖδαι; οἱονεὶ διορθούμενος, ὡς οὐ διὰ  τὰς τῶν ἄλλων γυναῖκας, ἀλλὰ διὰ τὰς τῶν Ἀτρειδῶν μάρναμαι, εἰ καὶ μετ'  ὀλίγα διαρθροῖ αὐτὸ τὸ ἀληθὲς εἰπὼν Ἑλένης ἕνεκα τὸν στρατὸν συναχθῆναι,  ὑποκαταβὰς ἐκ τοῦ κοινοῦ εἰς τὰς τῶν Ἀτρειδῶν, κἀκεῖθεν εἰς τὴν Ἑλένην.  Ἰστέον δὲ ὅτι ἐντεῦθεν ὁ Σοφοκλῆς μεθοδευθεὶς ποιεῖ τὸν Τεῦκρον λέγοντα  τῷ Ἀγαμέμνονι, ὅτι ὁ Αἴας διὰ τὴν αὐτοῦ γυναῖκα ἐν Τροίᾳ ἐμάχετο, ταὐτόν  τι λογισάμενος τὸ διὰ τὴν αὐτοῦ, καὶ τὸ διὰ τὴν τοῦ Μενελάου, τοῦ ἀδελφοῦ.  Ὄαρ δέ, ὡς καὶ ἀλλαχοῦ δηλοῦται, ἡ γυνή, ἐκ τοῦ ἀείρω τὸ συζευγνύω, ἐξ  οὗ ἄορ καὶ μεταθέσει ὄαρ, ἵνα μὴ συνεμπίπτῃ πρὸς τὸ ἄορ τὸ ξίφος. ἡ γενικὴ  ὄαρος, πληθυντικὸν ὄαρες, ὅθεν κατὰ κρᾶσιν ὦρες, καὶ ὤρεσι, ταῖς γυναιξίν,  ὡς ἑτέρωθι πεποίηται. Ἐκ δὲ τοῦ ῥηθέντος ἀείρω γίνεται καὶ παραείρω τὸ  παραζεύγνυμι, ἐξ οὗ παρῄορος, ὡς καὶ αὐτό που δηλοῦται, ὁ καὶ παράσειρος,  ἔτι δὲ καὶ σειραῖος παρὰ Σοφοκλεῖ. Ὅτι δὲ ὄαρ καὶ ἀρσενικῶς προφέρεται  ἐπὶ ἀνδρός, καὶ ὡς ἐκεῖθεν καὶ ὀαρίζειν τὸ φιλικῶς ὁμιλεῖν, καὶ Διὸς ὀαριστὴς  ὁ ὁμιλητής, ὅ ἐστι φοιτητής, καθότι καὶ συνουσίαι φιλοσόφως αἱ τοιαῦται  ὀαριστύες λέγονται, οὐδ’ αὐτὰ σεσίγηνται.
urn:cts:greekLit:tlg4083.tlg001.hc:9.254|Ὅτι σεμνῶς ἐλλαμπόμενος οἰκείοις κατορθώμασι κατά τινα συγγραφὴν ὁ λαμπρὸς Ἀχιλλεύς, καὶ  οὕτω μεγαλείως καὶ δίχα ψόγου περιαυτολογῶν, φησίν, ὡς δώδεκα δὴ  ξὺν νηυσὶ πόλεις ἀλάπαξ’ ἀνθρώπων, πεζὸς δ’ ἕνδεκά φημι κατὰ Τροίην ἐρίβωλον. τάων ἐκ πασέων κειμήλια πολλὰ καὶ ἐσθλὰ ἐξελόμην, κατ’ ἐξαίρετον  δηλαδή, καὶ πάντα φέρων Ἀγαμέμνονι δόσκον, ὅ ἐστιν ἐδίδων. ὃ δ’ ὄπισθε  μένων παρὰ νηυσὶ δεξάμενος διὰ παῦρα δασάσκετο, πολλὰ δ’ ἔχεσκεν, ἄλλα δ'  ἀριστήεσσι δίδου δῶρα καὶ βασιλεῦσι καὶ ἑξῆς. Καὶ ὅρα ὅτι εὐκαιρήσας ὁ  ποιητὴς ἀριστείας τοῦ Ἀχιλλέως παλαιὰς ἱστόρησε πρὸ τοῦ δεκάτου γενομένας ἔτους. Ἐνταῦθα δὲ ἱστορεῖ καὶ ὁ Γεωγράφος, ὅτι Ἀχιλλεὺς  τειχήρεις ὁρῶν τοὺς Ἰλιέας ἔξω ἐποιεῖτο τὸν πόλεμον καὶ περιϊὼν ἀφῃρεῖτο  τὰ κύκλῳ, καὶ ὅτι Τροίαν ἐνταῦθα λέγει οὐκ αὐτὴν τὴν πόλιν ὡς ἐν τῷ Τροίην  εὔπυργον ἕλητε, ἀλλ’ ὡς ἐκ μέρους τὴν πεπορθημένην ὅλην ἤπειρον, ἧς ὅτι  ἐννέα δυναστεῖαι, ἐν τῷ τέλει που τῆς Ἰλιάδος λεχθήσεται. Χρῆσις δὲ Τροίας  τοιαύτης καὶ ἐν τῷ ἐν Τροίῃ γὰρ πρῶτον ὑπέσχετο καὶ κατένευσε, καὶ ἐν  τῷ ἀλλ’ ὅτε δὴ Τροίην ἷξον ποταμώ τε ῥέοντε.
urn:cts:greekLit:tlg4083.tlg001.hc:9.255|Ὅρα δὲ καὶ ἐνταῦθα  τὸ φημί ἀξιωματικῶς λεχθὲν καὶ οὐχ’ ὡς ἐπὶ ἀμφιβολίᾳ καὶ ἐνδοιασμῷ.  Οὕτω καὶ Ἡσίοδός φησι τὸ ἔνθα μέ φημι ὕμνῳ νικήσαντα.
urn:cts:greekLit:tlg4083.tlg001.hc:9.256|Τὸ δὲ  δόσκον ποιηταῖς μόνοις ἀρέσκουσα λέξις, ὡς καὶ τὸ δασάσκετο καὶ τὸ  ἔχεσκεν. Οὐκ ἀνάλογον δὲ τὸ δόσκον, ὡς ἐκ τοῦ δῶ δώσω. παρελήγετο  γὰρ ἂν τῷ ω μεγάλῳ κατὰ τὸ βιώσκω, πτώσκω, τιτρώσκω καὶ τὰ ὅμοια.
urn:cts:greekLit:tlg4083.tlg001.hc:9.257|Ἐν δὲ τῷ ὄπισθε μένων μένειν μὲν τὸ ἀργεῖν, ὡς καὶ πρὸ ὀλίγου.  Τὸ δὲ ὄπισθεν ἐντρεπτικόν ἐστιν, ὡς Ἀχιλλέως μὲν προμαχοῦντος, τοῦ  δὲ βασιλέως οὐδὲ οὐραγοῦντος, ἀλλὰ ὄπισθεν μένοντος.
urn:cts:greekLit:tlg4083.tlg001.hc:9.258|Τὸ δὲ πάντα  φέρων δόσκον ἐλευθερίου ἤθους καὶ εὐγενοῦς, εἴγε μηδέν τι τῶν τοσούτων  καὶ τοιούτων ὁ ἥρως παρενοσφίζετο. Κειμήλια δὲ ἐκεῖνα καὶ πολλὰ καὶ ἐσθλὰ  καὶ οἷα ἐξέλοιτ’ ἄν τις. Αὐτὸ δὲ τὸ φέρων τοῦ παραβολικοῦ προφέρειν  ἔχεται. ὡς γὰρ χελιδὼν προφέρει μάστακα νεοσσοῖς, οὕτως Ἀχιλλεὺς πάντα  φέρων ἐδίδου τῷ βασιλεῖ.
urn:cts:greekLit:tlg4083.tlg001.hc:9.259|Τὸ δὲ διὰ παῦρα δασάσκετο διασαφεῖ  τὸ δημοβόρον, ὃ προωνειδίσθη ὁ βασιλεύς, ὡς ἐκ πολλῶν ὀλίγα ἐπιμερίζων  τοῖς Ἀχαιοῖς.
urn:cts:greekLit:tlg4083.tlg001.hc:9.260|Ἐν δὲ τῷ ἀριστήεσσι καὶ βασιλεῦσιν ὅρα τὴν  διαφοράν. οὔτε γὰρ ἐξ ἀνάγκης οἱ ἀριστεῖς βασιλεύουσιν οὔτε βασιλέων τὸ  ἀριστεύειν ἐστί. Σημείωσαι δὲ καὶ ὅτι τὰ μὲν ἀριστεῦσι καὶ βασιλεῦσι διδόμενα           δῶρα ἦν, τὰ δὲ εἰς τὸ κοινὸν δασμός. Διὸ δασάσκετο εἰπὼν ἐπάγει: ἄλλα δὲ  τοῖς προέχουσιν ἐδίδου δῶρα. Σημείωσαι δὲ ὅτι τε τὰ ἐνταῦθα κατὰ τοῦ  Ἀγαμέμνονος εἰς πλάτος ῥηθέντα καὶ ἐν τῇ αʹ ῥαψῳδίᾳ στενολογεῖται κατά      τινας ἐμφάσεις, καὶ ὅτι μυκτῆρα ἔχουσί τινα κατὰ τῶν βασιλικῶν δώρων.  Οἱονεὶ γὰρ ἐμφαίνει μηδέν τι τῶν βασιλικῶν προσδεῖσθαι δώρων αὐτός, ὃς  φθάσας μυριοπλάσια ἐκείνῳ προὐξένησε. Δῆλον γὰρ ὡς ὁ τοσαύτας ἀλαπάξας  πόλεις σύν τε ναυσὶ καὶ πεζὸς μυρία ἐκεῖθεν ἤγαγε, θεωρούμενα ἔν τε χρυσῷ  καὶ λοιποῖς μετάλλοις, καὶ σκεύεσι δὲ καὶ ἵπποις καὶ γυναιξὶ καίγε πόλεσι,  ταὐτὸν δ’ εἰπεῖν πτολιέθροις, ὡς ὁ βασιλεὺς ἔφη.
urn:cts:greekLit:tlg4083.tlg001.hc:9.261|Ὅτι λυπεῖ τὸν  Ἀχιλλέα ὥσπερ τὸ μηδέν τι περικεῖσθαι αὐτῷ εἰς κειμήλιον, καθὰ προερρέθη,  οὕτω καὶ εἰ τοῖς μὲν ἄλλοις τὰ γέρα ἔμπεδα κεῖται, ἤγουν κειμηλιοῦνται,  ἐμεῦ δ’ ἀπὸ μούνου, φησίν, Ἀχαιῶν εἵλετο ὁ βασιλεύς, ἤγουν ἀφείλετο.  ὃ καὶ ἐφερμηνεύων βαρέως φησὶν ἔχει δ’ ἄλοχον θυμαρέα. Καὶ κατωτέρω  δὲ λέγει ὡς ἐκ χειρῶν γέρας εἵλετο καί μ’ ἀπάτησε. Καὶ ὅρα ὅτι τε ἐν τῷ  εἵλετο οὐ προσέθηκε τί ἀφείλετο ὁ βασιλεύς, ἀλλ’ ἀφῆκεν αὐτὸ κατὰ πολλῶν  νοεῖσθαι, καὶ ὅτι τὴν παλλακὴν ἄλοχον εἶπεν αὐξάνων τὴν τοῦ βασιλέως  ἀδικίαν, καὶ οὐχ’ ἁπλῶς ἄλοχον, ἀλλὰ καὶ θυμήρη, ὅπερ ἐφεξῆς ἑρμηνεύων  λέγει ἣν ἐκ θυμοῦ φίλεον, ὡς ταὐτὸν ὂν εἰπεῖν θυμαρέα, ἤγουν ἀρέσκουσαν  τῷ θυμῷ καὶ ἣν ἐκ θυμοῦ φίλεον. Καὶ γὰρ φιλιώσεως σημαντικὴ λέξις καὶ τὸ  ἀρέσαι, ὃ καὶ ἀρέσασθαι λέγεται, ὅθεν καὶ ὁ θυμηρὴς σύγκειται καὶ ὁ θυμαρής.  Ζητητέον δὲ περὶ τοῦ τόνου, μήποτε ὀφείλει προπαροξύνεσθαι τὸ θυμαρέα.  Ἐπεὶ γὰρ εὕρηται τὸ θυμῆρες βαρύτονον, ὡς τὸ θυμῆρες κεράσασα, βαρύνοιτο ἂν ἴσως καὶ ὁ θυμήρης ἀναλόγως καὶ ἡ θυμήρης, ἀκολούθως δὲ καὶ ἡ  θυμάρης.
urn:cts:greekLit:tlg4083.tlg001.hc:9.262|Ὅτι μαλακῷ στρατιώτῃ ἐπιλεχθείη ἂν τὸ τῇ, ἤγουν  ταύτῃ, παριαύων τερπέσθω. τί δὲ δεῖ πολεμίζειν; Ἀχιλλεὺς δὲ τοῦτό φησι  πρὸς τὸν τοῦ βασιλέως λόγον εἰπόντος ὀμόσειν μέγαν ὅρκον μήποτε ἐπιβῆναι  εὐνῆς καὶ μιγῆναι τῇ Βρισηί̈δι, οἱονεὶ λέγων: τί μοι τοῦτο, εἴπερ οὐκ ἐμίγη  αὐτῇ. μιγνύσθω ἣν ἔχει, ὡς ἀνωτέρω ἔφη.
urn:cts:greekLit:tlg4083.tlg001.hc:9.263|Ὅτι ἀρέσκει τοῖς  ῥήτορσι τὸν ἐρωτῶντα οὐ μόνον ἐν σχήματι διλημμάτῳ ἀλλὰ καὶ ἐν ἁπλῇ            ἐρωτήσει δέον εἶναι οὕτως ἐρωτᾶν, ὡς μὴ ἂν δυνησομένου τοῦ ἐρωτωμένου  ῥᾳδίως ἀποκρίνασθαι. Διὸ καὶ Ἀχιλλεὺς ἁπλῆν ἐνταῦθα ἐρώτησιν προτείνει  ἀναντίρρητον ταύτην τί δὲ λαὸν ἀνήγαγεν ἐνθάδ’ ἀγείρας Ἀτρείδης, ἢ  οὐχ’ Ἑλένης ἕνεκα ἠϋκόμοιο; πρὸς τοῦτο γὰρ οὐδεὶς ἀντερεῖ.
urn:cts:greekLit:tlg4083.tlg001.hc:9.264|Εἶτα  πάλιν ὁμοίως ἐρωτῶν λέγει μετὰ βαρύτητος ἢ μόνοι φιλέουσ’ ἀλόχους μερόπων ἀνθρώπων Ἀτρεῖδαι;
urn:cts:greekLit:tlg4083.tlg001.hc:9.265|Μεθ’ ὃ κατὰ τὸ σιωπώμενον ἀνανεύσας  πρὸς τὸν λόγον καὶ οὕτως οἷον ἀποφήσας, ὡς οὐ μόνοι ἀνθρώπων αὐτοὶ φιλοῦσι  τὰς ἑαυτῶν, ἐπάγει γνωμικῶς ἐπεὶ ὅς τις ἀνὴρ ἀγαθὸς καὶ ἐχέφρων τὴν  αὑτοῦ, ἄλοχον δηλαδή, φιλέει καὶ κήδεται. ὡς καὶ ἐγὼ τήν, ἤγουν ταύτην,  ἐκ θυμοῦ φίλεον δουρικτήτην περ ἐοῦσαν, ὃ ταὐτόν ἐστι τῷ αἰχμάλωτον.  Οὐκ αἰδεῖται δὲ Ἀχιλλεὺς τὸν βασιλέα ταῦτα λέγων. κἀκεῖνος γὰρ ἐν τῇ αʹ  ῥαψῳδίᾳ ἐμπαθέστερα τούτων ἐλάλει περὶ δορικτήτης τῆς Χρυσηί̈δος.
urn:cts:greekLit:tlg4083.tlg001.hc:9.266|Ἰστέον δὲ ὅτι καὶ νῦν τὸ ἀνήγαγε λέξις ἐστὶ ναυτικὴ καὶ δηλοῖ τὸ ἀναπλέειν  πεποίηκε. Τὸ δὲ ἀγείρας παρακείμενον τῷ ἀνήγαγεν παρήχησιν ποιεῖ.  Ἔστι δὲ οὐ ψεκτὴ αὕτη λέξις κατὰ τὸ ἕτερον ἀγείρειν, ἐξ οὗ ὁ ἀγύρτης γίνεται  καὶ ὁ μηναγύρτης.
urn:cts:greekLit:tlg4083.tlg001.hc:9.267|Τὸ δὲ ἀγαθός καὶ ἐχέφρων ἢ ταὐτά ἐστι ἢ  καὶ διαφέρει καθότι γενικώτερον ὁ ἀγαθὸς τοῦ ἐχέφρονος.
urn:cts:greekLit:tlg4083.tlg001.hc:9.268|Τὸ δὲ  τὴν αὐτοῦ φιλέει δέδωκε τῷ Σοφοκλεῖ μέθοδον εἰπεῖν ἐν Οἰδίποδι τῷ τυράννῳ  ἐσχηματισμένως τὸ τὴν δὲ σὴν ὁμοῦ ναίουσαν οὐ κατεῖδες. Ἔνθα δοκεῖ  μὲν λέγειν ὁ Τειρεσίας ὅτι τὴν σὴν ὀργὴν οὐ κατεῖδες τὴν σύμφυτόν σοι, ἀληθῶς  δὲ λέγει ὅτι τὴν σὴν ἄλοχον οὐκ οἶδας, ἤγουν τὴν μητέρα σου, ᾗ συμβιοῖς, ὅπερ  ὀκνήσας ἐκφῆναι εἶπε τὸ ὁμοῦ ναίουσαν, ὃ ταὐτόν ἐστι τῷ ὁμευνέτιν. καὶ  οὕτως ἐδήλωσε τό τε ἄψογον, ἤγουν τὴν συγγενῆ ὀργήν, καὶ τὸ ἀνόσιον,  ἤγουν τὸ τὴν μητέρα σου τὴν σοὶ ὁμόκοιτον.
urn:cts:greekLit:tlg4083.tlg001.hc:9.269|Τὸ δὲ ἐκ θυμοῦ            ἀντὶ τοῦ ἐκ ψυχῆς μέσης, ὃ καὶ ἐκθύμως λέγεται κατ’ ἐπίτασιν προθέσεως,  ὁποῖον καὶ τὸ ἐκνομίως, ἀντὶ τοῦ λίαν, καὶ ἔξω πάσης νομίσεως, ἤγουν ὡς οὐκ  ἄν τις νομίσειε. Τὸ μέντοι ἀπὸ θυμοῦ ἐναντίον τούτῳ ἐστὶν ἀντὶ τοῦ πόρρω  ψυχῆς, ὡς τὸ ἀπὸ θυμοῦ ἐμοὶ ἔσσεται, ἐξ οὗ καὶ ἀποθύμιόν που τὸ παρὰ τοῖς  ὕστερον ἀκαταθύμιον, ἤγουν μὴ κατὰ ψυχήν.
urn:cts:greekLit:tlg4083.tlg001.hc:9.270|Σημείωσαι δὲ καὶ  τὴν ῥηθεῖσαν ἀποσιώπησιν πάνυ καινὴν οὖσαν. Νοητέον γάρ, ὡς προσεχῶς  ἐρρέθη, ἀνανεύσαντα τὸν Ἀχιλλέα καὶ οὕτως ἀποφήσαντα καὶ αἰτίαν ἐπαγαγόντα τῆς ἀποφάσεως τὸ ἐπεὶ ὅς τις ἀνὴρ ἀγαθός, τὴν ἑαυτοῦ φιλέει.
urn:cts:greekLit:tlg4083.tlg001.hc:9.271|Ὅτι αὔξων ὁ Ἀχιλλεὺς τὴν εἰς αὐτὸν βασιλικὴν ἀδικίαν λέγει τὸν βασιλέα  ἐκ χειρῶν αὐτοῦ ἀφελέσθαι τὴν Βρισηί̈δα κατά τινα βιαίαν καὶ ἀναιδῆ ἁρπαγήν.  Φησὶ γὰρ νῦν δ’ ἐπεὶ ἐκ χειρῶν γέρας εἵλετο.
urn:cts:greekLit:tlg4083.tlg001.hc:9.272|Ὅτι ὁ μὴ ἐθέλων  πεισθῆναι τῷ ἀπατήσαντι ἐρεῖ κατὰ τὸν Ἀχιλλέα τὸ νῦν δ’ ἐπεί μ’ ἀπάτησε,  μή μευ πειράτω εὖ εἰδότος, οὐδέ με πείσει. Καιρία δὲ λέξις τὸ ἀπατᾶν. διὸ  καὶ προϊὼν ἐπιμένει αὐτῇ ἐν τῷ ἔλπεται ἐξαπατήσειν, καὶ ἐκ γὰρ δή μ'  ἀπάτησε. Πόθεν δὲ ἡ λέξις γίνεται, δηλοῦται ἀλλαχοῦ. Ὅρα δὲ καὶ τὸ πειράτω ῥηθὲν ἐνεργητικῶς. Τοῦ δὲ ἀπατᾶν ὅτι προϋπάρχει ὁ πάτος καὶ τὸ  πατεῖν, προδεδήλωται. Χρῆσις δὲ αὐτοῦ καὶ παρ’ Ἡσιόδῳ ἐν τῷ θέρεος δὲ  νεωμένη οὔ σ’ ἀπατήσει, τουτέστιν οὐ κακυνεῖ τὸν ἐν τῇ νειῷ πάτον σου οὐδὲ  βλάψει κατὰ τοὺς ἔξω πάτου πλανωμένους, ἀλλὰ δηλαδὴ ὠφελήσει. Εἰκὸς  δὲ ἴσως ἀπατᾶν εἶναι καὶ τὸ βλάπτειν, ἵνα ᾖ ὥσπερ μηνίω καὶ ἀπομηνίω τὸ  αὐτὸ παρ’ Ὁμήρῳ, οὕτω καὶ ἀτῶ καὶ ἀπατῶ ἐπὶ τῆς αὐτῆς ἑρμηνείασ.
urn:cts:greekLit:tlg4083.tlg001.hc:9.273|Ὅτι τοῦ βασιλέως εἰπόντος ἐν τῇ αʹ ῥαψῳδίᾳ, ὡς πάρεισί μοι καὶ  ἄλλοι, οἵ κέ με τιμήσουσι, λέγει νῦν Ἀχιλλεὺς βαρέως μάλα πρὸς ἐκεῖνο ἀλλ'  Ὀδυσσεῦ, σὺν σοί τε καὶ ἄλλοις βασιλεῦσι φραζέσθω νήεσσιν ἀλεξέμεναι δήϊον  πῦρ, καὶ οὐκ αἰδεῖται καὶ τῶν φιλτάτων καίρια καθαπτόμενος, Ὀδυσσέως  τε καὶ Αἴαντος.
urn:cts:greekLit:tlg4083.tlg001.hc:9.274|Μυκτηρίζει δὲ καὶ τὴν τοῦ τείχους καὶ τῆς   τάφρου ἐπίνοιαν καὶ οἷον ἀντιδάκνει τὸν Νέστορα πρὸ ὀλίγου εἰπόντα τούσδε            δ’ ἔα φθινύθειν ἕνα καὶ δύο. — Ἐκείνου γὰρ βουλῇ καὶ τὸ τεῖχος γέγονε καὶ  ἡ τάφρος. — , καὶ πολὺν μὲν λέγει πόνον περὶ αὐτὰ γενέσθαι, ἀνυσθῆναι δὲ  οὐδέν. Φησὶ γὰρ ἦ μὲν δὴ μάλα πολλὰ πονήσατο νόσφιν ἐμεῖο, καὶ δὴ τεῖχος  ἔδειμε, καὶ ἤλασε τάφρον ἐπ’ αὐτῷ εὐρεῖαν, μεγάλην, ἐν δὲ σκόλοπας κατέπηξε. — , περὶ ὧν προγέγραπται. — , ἀλλ’ οὐδ’ ὣς δύναται σθένος Ἕκτορος  ἀνδροφόνοιο ἴσχειν.
urn:cts:greekLit:tlg4083.tlg001.hc:9.275|Εἶτα μεγαλαυχῶν λέγει καὶ οἷος ἦν ὁ Ἕκτωρ  ἕως αὐτὸς ἐπολέμει. Φησὶ γὰρ ὄφρα δ’ ἐγὼ μετ’ Ἀχαιοῖσιν, ἤγουν ἐν   Ἀχαιοῖς ἢ σὺν Ἀχαιοῖς, πολέμιζον, οὐκ ἐθέλεσκε μάχην ἀπὸ τείχεος ὀρνύμεν  Ἕκτωρ, ἀλλ’ ὅσον ἐς Σκαιάς τε πύλας καὶ φηγὸν ἵκανεν. ἔνθα ποτὲ οἶον,  τουτέστι μόνον, ἐμέ, ὡς ἐν μονομαχίας λόγῳ, ἔμιμνε, μόγις δέ μευ ἔκφυγεν  ὁρμήν. Καὶ ὅρα ὡς ἐκ παρόδου ἱστόρησεν Ὅμηρος τολμῆσαί ποτε τὸν  Ἕκτορα, ὡς εἰκός, μονομαχῆσαι τῷ Ἀχιλλεῖ. Καὶ γίνεται πιθανὴ ἐντεῦθεν  καὶ ἡ ἐν τοῖς μετὰ ταῦτα τόλμα κατὰ τοῦ Ἀχιλλέως τῷ Ἕκτορι.
urn:cts:greekLit:tlg4083.tlg001.hc:9.276|Περὶ δὲ Σκαιῶν πυλῶν καὶ φηγοῦ ἐγράφη ἀλλαχοῦ.
urn:cts:greekLit:tlg4083.tlg001.hc:9.277|Δῆλον δ’ ὅτι  καὶ τὸ ἀλεξέμεναι δήϊον πῦρ ἐντέλειαν ἔχει φράσεως, καθὰ καὶ πρὸ τούτων  τὸ ἀλεξήσῃς κακὸν ἦμαρ, ὡς αὐτοῦ μόνου τοῦ ἀλεξέμεν ἐλλιποῦς ὄντος.
urn:cts:greekLit:tlg4083.tlg001.hc:9.278|Τὸ δὲ πονήσατο Ἀττικόν ἐστι, κοινὸν δὲ αὐτοῦ τὸ ἐπόνησεν.
urn:cts:greekLit:tlg4083.tlg001.hc:9.279|Ἀνδροφόνον δὲ τὸν μετ’ ὀλίγα καὶ δῖον Ἕκτορα ὁ Ἀχιλλεὺς ἔφη  ἐπὶ ὀνείδει τῶν Ἀχαιῶν, δι’ οὓς ἔσχεν ἐκεῖνος τὸ τοιοῦτον ἐπίθετον μετὰ τὴν  αὐτοῦ μῆνιν. Οὐ δήπου γὰρ καὶ πρὸ τούτου ἀνδροφόνος ἦν ὁ μὴ τολμῶν προκύπτειν τοῦ κατὰ τὴν Τροίαν τείχεος, οὐδὲ μὴν ἐθελέσκων, ἤγουν  δυνάμενος, μάχεσθαι, ὅτε Ἀχιλλεὺς ἦν ἐν τῷ καθεστῶτι.
urn:cts:greekLit:tlg4083.tlg001.hc:9.280|Ὅτι  τοῦ Ὀδυσσέως πρὸ ὀλίγων εἰπόντος τῷ Ἀχιλλεῖ, ὡς νῦν τὸν Ἕκτορα ἕλῃς,  ὁ Ἀχιλλεὺς πάνυ δεινῶς τὸν λόγον μεταχειριζόμενος οὐ μόνον λέγει ὡς οὐκ           ἐθέλει πολεμεῖν, ἀλλὰ καὶ ὡς αὔριον ἀποπλεύσει, εἰπὼν νῦν δ’ ἐπεὶ οὐκ  ἐθέλω πολεμίζειν Ἕκτορι δίῳ, αὔριον ἱρὰ Διὶ̈ ῥέξας, νηήσας εὖ νῆας, ἐπὴν  ἅλαδε προερύσσω, ὄψεαι ἢν ἐθέλῃσθα καὶ αἴ κέν τοι τὰ μεμήλῃ, ἦρι μάλα  Ἑλλήσποντον ἐπ’ ἰχθυόεντα πλεούσας νῆας ἐμάς, ἐν δ’ ἄνδρας ἐρεσσέμεναι  μεμαῶτας. Καὶ ὅρα τὸ σχῆμα τῆς ῥηθείσης ἐννοίας καινοπρεπὲς ὂν διὰ τὸ  προφανὲς ἐν αὐτῇ σολοικοφανές. Ἔστι γὰρ τὸ ῥηθὲν τοιοῦτον. Νῦν δ’ ἐπεὶ οὐ  θέλω Ἕκτορι μάχεσθαι, αὔριον ἱερὰ ῥέξας ἐγὼ καὶ συναγαγὼν τὰς ἐμὰς νῆας,  ὄψει σὺ αὐτὰς ὄρθρου ἀποπλεούσας. Ἦν δὲ τὸ εὐσυντάκτως ὀρθὸν εἰπεῖν, ὅτι  αὔριον θύσας καὶ συσκευάσας τὰς νῆας ἀποπλευσοῦμαι. Ὁ δὲ μὴ ἐθελήσας  ἑαυτῷ ἀλλὰ ταῖς ναυσὶ καὶ τοῖς ναύταις προσάψαι τὸ τῆς ἀποπλοίας ῥῆμα,  ἐπήγαγε δευτέραν ἔννοιαν ἀπροσφυῆ τῇ πρώτῃ, τὸ ὄψεαι καὶ τὰ ἑξῆς, καὶ  οὕτως ἔφρασε καινοφανέστερον. Ἔοικε δὲ καὶ διὰ θυμὸν ἐκλαθέσθαι τῆς  κατ’ ὀρθὸν συντάξεως. Εἰ δέ τις τὸ ῥέξας καὶ τὸ νηήσας συντάξει μετὰ  τοῦ ἐπεὶ οὐκ ἐθέλω πολεμίζειν, δοκεῖ μὲν θεραπεῦσαι τὸ σολοικοφανές,  ποιεῖ δὲ οὐκ εὐδιανόητον τὸ νόημα. καὶ ταῦτα μὲν ἄρτι λαλεῖ Ἀχιλλεὺς διὰ  τὸ πολὺ τοῦ θυμοῦ. Ἐν δὲ τοῖς ἑξῆς ἀγαθὰς ἐλπίδας ὑποτείνει, λέγων ὡς  οὐ πείσει τὸν ἐμὸν θυμὸν ὁ βασιλεύς, πρίν γε ἀπὸ πᾶσαν ἐμοὶ δοῦναι θυμαλγέα  λώβην, ἤγουν πρὶν ἀντιλωβηθῆναι ὧν με ἐλύπησεν. Ὅρα δὲ ὅτι ἄλλως μὲν  οὐκ ἐθέλει Ἀχιλλεὺς πολεμίζειν Ἕκτορι, ἄλλως δὲ ὁ Ἕκτωρ οὐκ ἐθέλεσκεν,  ὡς προεγράφη, μάχην ἀπὸ τείχεος ὀρνύμεν. Ἀχιλλεὺς μὲν γὰρ δυνάμενος,  Ἕκτωρ δὲ μὴ ἰσχύων. ὥστε τὸ οὐκ ἐθέλεσκεν Ἕκτωρ εὐφήμως καὶ κατὰ  εἰρωνείαν δὲ εἴρηται ἀντὶ τοῦ οὐκ ἠδύνατο, ὁμοίως τῷ οὐδ’ ἔθελε προρέειν.
urn:cts:greekLit:tlg4083.tlg001.hc:9.281|Τὸ δὲ Ἕκτορι δίῳ σεμνότερον ῥηθὲν ἤπερ πρὸ ὀλίγων τὸ Ἕκτορος  ἀνδροφόνοιο βαρύνει τε τοὺς πρέσβεις, εἰ οὕτω τὸν τοῖς Ἀχαιοῖς ἐχθρὸν ὁ  Ἀχιλλεὺς ἐπαινεῖ, καὶ τὸ πᾶν δὲ τὸν Ἕκτορα ἐν τῇ Τροίᾳ εἶναι δηλοῖ. οὐ γὰρ  ἔφη ὡς οὐκ ἐθέλω πολεμίζειν Τρωσίν, ἀλλὰ Ἕκτορι.
urn:cts:greekLit:tlg4083.tlg001.hc:9.282|Τὸ δὲ ἱρὰ  ῥέξας κατὰ τὸ πλῆρες ἐφράσθη. ἁπλῶς δὲ εἰπεῖν ῥέξας ἔλλειψιν ἔχει. Ὁ γάρ           τοι ῥέζων θυόμενόν τι ῥέζει.
urn:cts:greekLit:tlg4083.tlg001.hc:9.283|Τὸ δὲ νῆας εὖ νηήσας ὅμοιόν ἐστι τῷ  πρὸ ὀλίγου ῥηθέντι τῷ νῆα νηησάσθω, καὶ δηλοῖ τὸ σωρεύσας, ἤτοι φορτίσας.  οὐ γὰρ μόνον ἐν τῇ πατρίδι πλουτεῖ Ἀχιλλεύς, ἀλλὰ καὶ ἐκ Τροίας πολλὰ  ἄξεται, ὡς αὐτὸς ἐρεῖ. Τὸ δὲ ἐπὴν ἅλαδε προερύσσω δοκεῖ ἐπίτηδες οὕτω  φρασθῆναι διὰ τὸ μὴ ἐγχωρεῖν εἰπεῖν αὐτὸ δὴ μόνον τὸ ἅλαδε προερύσας πρὸς  ἀκολουθίαν τοῦ νηήσας.
urn:cts:greekLit:tlg4083.tlg001.hc:9.284|Προσοχῆς δὲ ποιητικὸν τὸ ὄψεαι ἢν  ἐθέλῃσθα καὶ αἴ κέν τοι τὰ μεμήλῃ. Λέγει δὲ αὐτὸ Ἀχιλλεὺς ἐκφοβῶν τὸν  Ὀδυσσέα καὶ ὑπεμφαίνων ὡς οὐκ ἔσται ὑμῖν ἄδεια εἰς τὰς ἐμὰς νῆας αὔριον  ἀτενίζειν, ἀλλὰ τῶν πρὸς ποσὶ μόνων ἔσεσθε. Ἔστι δὲ τὸ μὲν ἐθέλῃσθα ὡς τὸ  ἦσθα καὶ ἔφησθα. Τὸ δὲ μεμήλῃ μέσος παρακείμενος ὑποτακτικὸς ἐκ τοῦ  μέμηλα, ὅμοιος τῷ ὄλωλα ὀλώλῃ, ὡς τὸ ὅτ’ ἄν ποτ’ ὀλώλῃ.
urn:cts:greekLit:tlg4083.tlg001.hc:9.285|Ἦρ  δὲ καὶ ἐνταῦθα φανερῶς ὁ ὄρθρος. ἐκ τούτου δὲ ἡ Ἠριγένεια γίνεται, ὡς  ἀλλαχοῦ γέγραπται. Τὸ δὲ μάλα ἔοικε κατὰ παρολκὴν κεῖσθαι, ὡς καὶ ἐν  τῷ πώμαλα, περὶ οὗ δηλοῦται καὶ ἐν τοῖς τοῦ Κωμικοῦ. Ὅρα δὲ ὅτι καὶ νῦν  Ἑλλήσποντον λέγει τὴν περὶ τὸ ναύσταθμον θάλασσαν, μεθ’ ἣν ὁ Αἰγαῖος.  Τοῦτον δὲ τὸν Ἑλλήσποντον πλατὺν ἀλλαχοῦ λέγει πρὸς διαστολὴν τοῦ  στενοῦ, ὃς ἀγάρροος λέγεται. Εἰ δὲ καὶ ἰχθυόεις ὁ Ἑλλήσποντος κατά τι  ἐξαίρετον, ἡ ποιητικὴ Μοῦσα οἶδε.
urn:cts:greekLit:tlg4083.tlg001.hc:9.286|Τὸ δὲ ἐρεσσέμεναι μεμαῶτας  ναυτικωτάτους εἶναι παραδηλοῖ τοὺς ὑπὸ τῷ Ἀχιλλεῖ. Ἐμφαίνει δὲ καὶ  χαρὰν εὔλογον τῶν Μυρμιδόνων, ὡς οὐχὶ ἀκόντων ἀλλὰ σὺν προθυμίᾳ πολλῇ  ἀποπλεόντων κατὰ πολλὰ τὰ αἴτια. Πλουτοῦσί τε γὰρ οἷς ἐληί̈ζοντο καὶ  κινδύνων ἐξάντεις γίνονται καὶ ἀχαρίστων ἀνδρῶν ἀπαλλάττονται.
urn:cts:greekLit:tlg4083.tlg001.hc:9.287|Ὅτι μετρῶν χωρογραφικῶς τὸν ἀπὸ Τροίας πλοῦν εἰς Φθίαν ὁ Ἀχιλλεὺς  λέγει ὡς, εἴπερ εὐπλοί̈ην, ἤγουν εὔπλοιαν, θεὸς δῴη, ἤματί κεν τριτάτῳ  Φθίην ἐρίβωλον ἱκοίμην. Οὕτω καὶ ὁ φιλόμηρος Σοφοκλῆς, φιλοτιμησάμενός  που ἐν στενῷ περιηγήσασθαι, μετρεῖ τὸν ἀπὸ Σκύρου πλοῦν εἰς τὸ Σίγειον,  ἔνθα τὸ Ἀχαιϊκὸν ναύσταθμον ἦν, εἰπὼν ἦν ἦμαρ ἤδη δεύτερον πλέοντί           μοι, ὅτε δηλαδὴ καὶ κατέσχεν εἰς τὸ Σίγειον. Καὶ τὸν ἐκ Λήμνου δὲ πλοῦν  εἰς τὰ τοῦ Φιλοκτήτου ἱστορῶν ἡμέρας φησί μόχθος οὐχ’ ὅλης μιᾶς.  Ὅλως δὲ ποιηταῖς ἔθος καὶ τοιούτοις φιλομαθίας χάριν ἐμφιλοχωρεῖν.
urn:cts:greekLit:tlg4083.tlg001.hc:9.288|Ὅτι ἀλλαχοῦ μὲν ὁ ποιητὴς κεῖσθαι τὸν Ἀχιλλέα φησὶν ἐν ταῖς ναυσίν, ἤγουν  διὰ τὴν μῆνιν ἀπρακτεῖν, αὐτὸς δὲ Ἀχιλλεὺς τὸ ἐν Τροίᾳ ζῆν ἔρρειν φησὶν  εἰπὼν τὰ κάλλιπον ἐνθάδε ἔρρων, ὡς τοιούτου ὄντος τοῦ κενῶς κοπιᾶν.  Τῇ αὐτῇ δὲ λέξει καὶ ὁ βασιλεὺς ἐν τοῖς ἑξῆς που χρήσεται περὶ ἑαυτοῦ λύπην  πάσχων. Προϊὼν δὲ Ἀχιλλεὺς ἄλλως ἐν κατευχῇ λέγει περὶ τοῦ βασιλέως,  ὅτι ἕκηλος ἐρρέτω. Ὅτι δὲ τὸ ἔρρειν καὶ ἐπὶ τοῦ χωλεύειν τίθεται, ἡ τοῦ Ἡφαίστου ὁπλοποιί̈α δηλώσει. Παραγωγὴ δὲ τοῦ ἔρρω ἁπλοϊκὴ μὲν τὸ εἰπεῖν ἐκ  τῆς ἐν προθέσεως καὶ τοῦ ῥῶ, τὸ φθείρω, γίνεσθαι ἔνρω, καὶ τροπῇ ἀναλόγῳ  τοῦ ν εἰς τὸ ἐφεξῆς ἀμετάβολον ἔρρω, ποικίλη δέ, εἴ τις φαίη ἐκ τοῦ φθείρω  εἶναι αὐτὸ καθ’ Ἡρακλείδην, εἰπόντα ὅτι τὰ τῶν λέξεων πρῶτα σύμφωνα  αἴρειν εἰώθασιν Ἴωνες καὶ Αἰολεῖς, ἄν τε ἓν ᾖ, οἷον λαιψηρός αἰψηρός, ἄν τε  δύο, οἷον τὸ παρὰ πλευρὰν ἑστάναι πλάγιον εἶπεν ἐν ποιότητι Ὅμηρος εὐρὰξ  στῆ δ’ εὐράξ, ἀντὶ τοῦ πλευράξ. Οὕτω καὶ ἡ πλάνη καὶ τὸ πλανᾶσθαι  ἀπελεύσει τῶν καταρχόντων δύο συμφώνων ἄλη γίνεται καὶ ἀλᾶσθαι ἀντιθέσει  τοῦ ν εἰς λ , ᾧ ἀντιστοιχοῦσι Δωριεῖς ἐν τῷ φίλτατος φίντατος, ἦλθεν ἦνθεν,  Φίλτις Φίντις παρὰ Πινδάρῳ, ἕλετο ἕντο, καὶ Δωρικῶς γέντο, κέλετο κέντο  παρὰ Ἀλκμᾶνι. Τούτων οὕτως ἐχόντων, οἱ Αἰολεῖς, φησί, τὰ εἰς ρ βραχύτονα,  ἔχοντα τὴν ει δίφθογγον παρατέλευτον μετατιθέντες τὸ ι εἰς ἕτερον ρ προφέρονται τὸ κείρω κέρρω λέγοντες καὶ τὸ δείρω δέρρω. οὕτως οὖν καὶ φθείρω  φθέρρω καὶ ἄρσει τῶν πρώτων δύο συμφώνων ἔρρω. Καὶ οἱ Ἀριστάρχειοι  δέ, φησί, συνᾴδουσι τῇ τοιαύτῃ δηλαδὴ ἐκ τοῦ φθείρω παραγωγῇ. τὸ γὰρ            ἐρρ’ ἐκ νήσου ἐξηγεῖται μετὰ φθορᾶς ἄπιθι. Ὡς δὲ ἐκ τοῦ φθείρω καὶ  τὸ ῥαίω γίνεται κατὰ τὸν αὐτὸν Ἡρακλείδην, ἐν οἰκείῳ τόπῳ ῥηθήσεται.  Ὡς δὲ τὸ πληθυντικὸν τοῦ ἔρρε προστακτικοῦ τὸ ἔρρετε διὰ δύο λ γλῶσσά  τις, φησί, Καλλίμαχος δηλοῖ ἐν τῷ ἔλλατε, βασκανίης ὀλοὸν γένος.
urn:cts:greekLit:tlg4083.tlg001.hc:9.289|Ὅτι ἀνενδεῆ δεικνὺς ἑαυτὸν ὁ Ἀχιλλεύς φησιν ἔστι δέ μοι μάλα πολλά, ἐν  Φθίῃ, τὰ κάλλιπον ἐνθάδε, ὡς ἐρρέθη, ἔρρων. ἄλλον δ’ ἐνθένδε χρυσὸν καὶ  χαλκὸν ἐρυθρόν, ἤγουν πυρρόν, ἠδὲ γυναῖκας ἐϋζώνους πολιόν τε σίδηρον  ἄξομαι, ἅσσ’ ἔλαχόν γε, ὡς εἷς δηλαδὴ τῶν τοῦ πλήθους, τοιοῦτον γὰρ τὸ  λαχεῖν. γέρας δέ μοι, ὅπερ ὡς ἐξαίρετον ἦν δίχα τοῦ λαχεῖν, ὥς περ ἔδωκεν,  αὖτις ἐφυβρίζων ἕλετο Ἀτρείδης. Ἐν οἷς ὅρα ὅτι τε τὸ ἄξομαι κυριολεκτεῖται μὲν ἐπὶ γυναικῶν ὡς ἐμψύχων, συλληπτικῷ δὲ τρόπῳ ἐξακούεται καὶ ἐπὶ  χρυσοῦ καὶ χαλκοῦ καὶ σιδήρου τῶν ἀνωτέρω ῥηθέντων, καὶ ὅτι τὸν χρυσὸν  μὲν δίχα ἐπιθέτου προήγαγεν, ὃν ἐν ἄλλοις εἶπε τιμήεντα, τὸν δὲ χαλκὸν ἐρυθρὸν  ἐπωνόμασε, τὸν δὲ σίδηρον πολιόν, ἢ ὡς ἔντιμον ἢ ὡς χρυσοῦ καὶ ἀργύρου  καὶ τῶν ὁμοίων ὑλῶν χρειωδέστερον καὶ πολιτικώτερον. καὶ ὅτι τὸ ὥς περ  ἔδωκεν, αὖτις ἐφυβρίζων εἵλετο δηλοῖ ῥᾷον ἀφαιρεθῆναι τὸ γέρας, ὥσπερ  καὶ ἐδόθη, ἢ ὅτι, ὥσπερ μὴ δεομένῳ μοι ἐδωρήθη, οὕτω καὶ ἀνενδεοῦς ὄντος  ἀφῄρηται, ἢ καὶ ὅτι ὁ νῦν κατὰ ὕβριν ἀφελόμενος ἔοικεν οὐδὲ διδοὺς κατὰ  τιμὴν ἀληθῆ δοῦναι, ἀλλὰ μόνον ἀφοσιούμενος. Ὡς γοῦν ἔδωκεν, οὕτω καὶ  ἀφείλετο, οὔτε τότε τιμῶν οὔτε νῦν.
urn:cts:greekLit:tlg4083.tlg001.hc:9.290|Ἐπὶ τούτοις ὁ Ἀχιλλεὺς  καλεῖ καὶ ὧδε τὸν βασιλέα κύνεον καὶ ἀναιδείην ἐπιειμένον, εἰπὼν ἃ δή τις  ἐρεῖ ἐπὶ ἀνθρώπῳ ἀπατεῶνι καὶ ἀναιδεῖ τῷ πάντ’ ἀγορευέμεν ὡς ἐπιτέλλω  ἀμφαδόν, ἤγουν φανερῶς καὶ ἐν ἐπηκόῳ, ὄφρα καὶ ἄλλοι ἐπισκύζωνται            Ἀχαιοί, εἴ τινά που Δαναῶν ἔτι ἔλπεται ἐξαπατήσειν, αἰὲν ἀναιδείην  ἐπιειμένος, οὐκ ἂν ἔμοιγε τετλαίη, κύνεός περ ἐών, εἰς ὦπα ἰδέσθαι.
urn:cts:greekLit:tlg4083.tlg001.hc:9.291|Λέγει δὲ καὶ ὅτι οὐδέ τι οἱ βουλὰς συμφράσομαι, οὐδὲ μὲν ἔργον.
urn:cts:greekLit:tlg4083.tlg001.hc:9.292|Τὸ ἐντεῦθεν δὲ ὀργίλον ἦθος, ὡς καὶ οἱ παλαιοὶ σημειοῦνται, διαγράφων ὁ  ποιητὴς ἐγκόπτει συχνὰ τὸν λόγον τῷ Ἀχιλλεῖ, κομματικῶς προάγων τὴν  ἀντιλογίαν, ὅπερ ἔθος τοῖς τραχυνομένοις. Ἐν γοῦν τέσσαρσι, φασί, στίχοις  ἀπὸ τοῦ οὐδὲ μὲν ἔργον ἔννοιαι ὀκτὼ στίζονται αὐτοτελεῖς αὗται ἐκ γὰρ  δή μ’ ἀπάτησε, καὶ ἤλιτεν, οὐδ’ ἂν ἔτι αὖτις ἐξαπάφοιτο ἐπέεσσιν, ἅλις  δέ οἱ, ἀλλὰ ἕκηλος ἐρρέτω, ἐκ γάρ οἱ φρένας εἵλετο Ζεύς, ἐχθρὰ δέ  μοι τοῦ δῶρα, τίω δέ μιν ἐν καρὸς αἴσῃ.
urn:cts:greekLit:tlg4083.tlg001.hc:9.293|Ἰστέον δὲ ὅτι ἐν τοῖς  ῥηθεῖσι τὸ μὲν ἐπισκύζεσθαι, ὡς καὶ ἀλλαχοῦ, ὀργὴν δηλοῖ, ἐξ οὗ καὶ τὸ ἐπισκύνιον.
urn:cts:greekLit:tlg4083.tlg001.hc:9.294|Τὸ δὲ αἰὲν ἀναιδῶς τὸν βασιλέα ἔχειν δεινότερον τοῦ αἰεὶ γάρ  τοι ἔρις τε φίλη καὶ ἑξῆς, ὃ φθάσας ὁ βασιλεὺς ὠνείδισεν εἰς Ἀχιλλέα.
urn:cts:greekLit:tlg4083.tlg001.hc:9.295|Τοῦ δὲ τετλαίη ὁ ἀναδιπλασιασμὸς ὅμοιος τῷ τεθναίη. Ἀναιδείας δὲ  χαρακτὴρ ἐνταῦθα φαινόμενος συνήθης εἶναι τῷ βασιλεῖ τὸ τλῆναι τὸν ἀδικητὴν  ἀντιβλέψαι ἀσκαρδαμύκτως, ὡς καὶ ἡ κωμῳδία φησί, τῷ ἀδικηθέντι, καὶ  ποιητικῶς εἰπεῖν, κύνεον εἰς ὦπα ἰδέσθαι. Ἔνθα σημείωσαι καὶ ὡς ἐντεῦθεν  τοῖς παλαιοῖς ἐλήφθη τὸ διακυνοφθαλμίζεσθαι, ὅπερ δηλοῖ κατὰ Αἴλιον  Διονύσιον τὸ ὑποβλέπεσθαι καὶ ὑφορᾶσθαι ἀλλήλους. Σκοπητέον δὲ ἐνταῦθα  καὶ εἴπερ τὸ εἰς ὦπα ἰδέσθαι συντελεῖ τι ἐν τοῖς ἑξῆς πρὸς σαφήνειαν τοῦ  εἰσωποὶ δ’ ἐγένοντο νεῶν.
urn:cts:greekLit:tlg4083.tlg001.hc:9.296|Τὸ δὲ οὐ βουλὰς οὐδὲ ἔργον πάνυ  σεμνύνει τὸν Ἀχιλλέα, εἰ καὶ ἐν βουλεύμασι καὶ ἐν ἔργοις τῷ βασιλεῖ καθηγεῖτο.
urn:cts:greekLit:tlg4083.tlg001.hc:9.297|Τὸ δὲ ἀπάτησε καιρία λέξις. Διὸ δὶς ἐν τοῖς νῦν ῥηθεῖσιν, εἶτα  ἐτέθη ἀντ’ αὐτοῦ ὡς ἰσοδύναμον τὸ ἀπάφεσθαι. Τὸ δὲ καὶ ἤλιτεν ἄριστα  πρόσκειται εἰς τὸ ἐκ γὰρ δή μ’ ἀπάτησεν. Ὡς γὰρ οὐ πᾶς δόλος, οὕτως  οὐδὲ ἀπάτη πᾶσα ψεκτή, ἀλλ’ ἢ μόνη ἡ τῶν ἀλιτρῶν. καλῶς γὰρ ἔχει τὸ  ἀγαθῆς ἀπάτης οὐκ ἀποστατεῖ θεός.
urn:cts:greekLit:tlg4083.tlg001.hc:9.298|Εἰς δὲ τὸ οὐκ ἂν ἔτι  ἐξαπάφοιτο φασὶν οἱ παλαιοί, ὅτι τὸ μὲν ἅπαξ ὑπὸ φίλου ἀπατηθῆναι εὐηθείας  ἐστί, τὸ δὲ δὶς μωρίας. Τὸ δὲ ἐπέεσσιν ἐξαπατᾶν ἔοικε μὲν πρὸς τὸ κλέπτειν  νόῳ, εἴρηται δὲ πρὸς διαστολὴν ἑτέρας ἀπάτης. ἐξαπάφοιτο γὰρ ἄν τίς τινα  καὶ ἔργοις. Δῆλον δὲ ὅτι τοῦ ἀπάφοιτο, οὗ ἐνεργητικὸς δεύτερος ἀόριστος            τὸ ἤπαφον, προϋπόκειται τὸ ἀπαφῶ, ἐξ οὗ τὸ ἀπαφίσκειν παράγωγον. Ἔστι  δὲ κυρίως ἀπάφεσθαι τὸ δι’ ἁφῆς ἀπατᾶσθαι, ἀφ’ οὗ καὶ ἡ μυθικὴ Παφία κατ'  ἔλλειψιν τοῦ τῆς προθέσεως ε , ὁποία τις γίνεται καὶ ἐν τῷ νέρτερος καὶ ἐν  τῷ σκερβόλλειν, ἤγουν ἐς κέαρ βάλλειν, καὶ ἐν τῷ σκαρδαμύττειν καὶ σκορακίζειν καὶ ἐν ἄλλοις. Αἰολικὴ δὲ λέξις τὸ ἀπάφοιτο καὶ τὰ κατ’ αὐτό, ὡς δῆλον  ἐκ τῆς ψιλώσεως τοῦ α . τὸ γάρ τοι κοινὸν ἀφάφοιτο ἂν ἦν καὶ ἐφαφᾶσθαι.  Τὸ δὲ ἅλις δέ οἱ ἐλλειπτικῶς ἔχει. τὸ γὰρ ἐντελές, ὅτι ἅλις δέ οἱ ὧν ἠπάτησε.
urn:cts:greekLit:tlg4083.tlg001.hc:9.299|Τὸ δὲ ἕκηλος ἐρρέτω παρ’ ὑπόνοιαν εἴρηται, ὡς εἴπερ ἔφη  ἕκηλος μενέτω ἢ ἐχέτω ἕκηλος, κατὰ τὸ ἔχ’ ἥσυχος.
urn:cts:greekLit:tlg4083.tlg001.hc:9.300|Ὅρα δὲ  καὶ νῦν ὡς ὁ ποιητὴς πολλὴν ἔχει τέχνην καὶ τοῦ διλογεῖν ἐν ἐναντιότητι  νοημάτων. Τὸ γὰρ ἐξείλετο φρένας θεὸς ἐπί τε Γλαύκου πρὸ τούτων εἰπὼν  καὶ νῦν δὲ ἐπὶ τοῦ βασιλέως ἐκεῖ μὲν ἐπὶ ἐπαίνου τὸν λόγον ἔθετο, καθὰ καὶ  Πορφυρίῳ δοκεῖ, ἀντὶ τοῦ ἐξαιρέτους τὰς τοῦ Γλαύκου φρένας ἐποίησεν,  ἐνταῦθα δὲ ἐπὶ ψόγου, ἀντὶ τοῦ ἐστέρησε φρενῶν. Διπλῆ δὲ ἐνταῦθα γραφή  ἐκ γάρ οἱ φρένας εἵλετο, καὶ ἐκ γὰρ εὗ, ἤγουν αὐτοῦ, φρένας εἵλετο.
urn:cts:greekLit:tlg4083.tlg001.hc:9.301|Τὸ δὲ ἐχθρά μοι τούτου δῶρα τῷ Σοφοκλεῖ γέγονεν ἀφορμὴ γνωματεύσασθαι, ὅτι ἐχθρῶν ἄδωρα δῶρα κοὐκ ὀνήσιμα. Διὸ εἴπερ καὶ ὁ Σοφόκλειος μαστιγοφόρος ὁμοίως τῷ Ἀχιλλεῖ ἀναπόμπιμον τὸ τοῦ ἐχθροῦ τὴν  ἀρχὴν ἔθετο δῶρον, εὖ ἂν ἐποίησε κατὰ οἰωνὸν αἴσιον. Καταχρηστικῶς δὲ νῦν  ἔφαμεν ἀναπόμπιμον, κυρίως γὰρ ἀναπόμπιμα τὰ πεμφθέντα μέν, αὖθις δὲ  ἀναστραφέντα διὰ τὸ δυσαρεστηθῆναι, οἷς ἐοίκασι καὶ τὰ τοῦ Χρύσου πρὸς  τὸν Ἀγαμέμνονα ὑπὲρ λύτρου τῆς θυγατρόσ. Τὸ δὲ τίω δέ μιν ἐν καρὸς αἴσῃ,  ὡς Ἀμερίας καὶ Νεοπτόλεμος οἱ γλωσσογράφοι φασίν, ἀντὶ τοῦ ἐν μισθοφόρου  τίθεμαι τάξει καὶ ἶσον αὐτὸν ἔχω Καρὶ ἀνδρί. Ἐλοιδοροῦντο γὰρ καὶ δι'            ἀτιμίας ἤγοντο οἱ καὶ ἐν τῇ Βοιωτίᾳ κείμενοι Κᾶρες, ὡς πρῶτοι μισθοφορήσαντες, ἤγουν μισθὸν ὑπὲρ μάχης λαβόντες καὶ χρημάτων ἀποδόμενοι ψυχὰς  καὶ τὴν εὐγενῆ ἐπικουρίαν καπηλεύσαντες καὶ πρὸ τοῦ πολέμου ἀνδραποδισθέντες τῇ μισθοφορᾷ καὶ χρήμασιν ἤδη ἀπαχθέντες αἰχμάλωτοι. Καὶ μήν, ὥς  φησιν Ἀπίων, οὐ καλῶς ἂν ὁ Ἀγαμέμνων Καρὶ ἐοικέναι λέγοιτο, ἀλλὰ μᾶλλον  ὁ Ἀχιλλεύς, ὁ πρὸς ὑποσχέσεις μαχόμενος καὶ εἰπὼν τὸ ἐκ γὰρ δή μ’ ἀπάτησε.  Καὶ ἄλλως δέ, εἰ καὶ ἐμισθοφόρησαν, φησίν, οἱ Κᾶρες, ἀλλ’ οὐκ ἐπὶ τῶν  Τρωϊκῶν οὐδὲ πρὸ τοῦ Ὁμήρου. πόθεν οὖν, φησίν, οἶδεν ὁ Ἀχιλλεὺς μισθοφόρους τοὺς Κᾶρας. Ἐφ’ οἷς λέγει ὁ αὐτός, ὅτι τινὲς ἓν μέρος λόγου ἀκούσαντες  καὶ προπαροξύναντες ἔγκαρος ἔγραψαν καὶ τὸν φθεῖρα ἀπέδωκαν, ἵνα λέγῃ  ὁ Ἀχιλλεύς, ὅτι ἐν αἴσῃ ἔγκαρος, ἤγουν φθειρός, τίθεμαι τὸν Ἀγαμέμνονα,  ὡς ἀπὸ εὐθείας τῆς ἔγκαρ, ὡς μάκαρ μάκαρος. οἷς πάλιν αὐτὸς ἀντιλέγων  ἐρωτᾷ τοὺς ταῦτα λέγοντας, ὅτι πόθεν ἔγκαρος ὁ φθείρ; Ἕτεροι δὲ εἰς δύο τε  μέρη διαιροῦσι τὴν λέξιν ταύτην καὶ ὀξύνουσι τὴν λήγουσαν καὶ τὴν αὐτὴν  αὖθις ἀποδιδόασιν ἔννοιαν, λέγοντες, ὡς τιμῶ αὐτὸν ἐν μοίρᾳ καρός, ὅ ἐστι  φθειρὸς τοῦ περὶ τὴν κεφαλήν, τουτέστι τοῦ μηδενὸς τιμῶμαι αὐτόν, μάλιστα  δέ, τοῦ εὐτελεστάτου. Τὸ γὰρ ἀξιοῦν τινα τοῦ μηδενὸς ἄλλως ἔστι φράζεσθαι,  οἷον ὡς Σοφοκλῆς τἆλλα ἐγὼ καπνοῦ σκιᾶς οὐκ ἂν πριαίμην, ὃ δοκεῖ ἐκ  Πινδαρικοῦ ῥητοῦ παρεξέσθαι τοῦ σκιᾶς ὄναρ ἄνθρωπος. Τὸ δέ γε ὀλίγου  τινὸς τιμᾶσθαί τινα καὶ ὀβολοῦ τιμᾶσθαι οἱ ὕστερον ἔλεγον Ἀττικοί, καὶ  τοιαῦτά τινα. ἐξ ἧς ἐννοίας καὶ ἁλώνητα δουλάρια παρὰ τοῖς παλαιοῖς τά,  ὡς εἰπεῖν, εὔωνα. Λέγεται δὲ ὁ ἄτιμος καὶ οὐκ ἐν ἀριθμῷ κεῖσθαι, ὁμοίως οὐδὲ  ἐν λόγῳ εἶναι. ᾯ ἶσον τὸ οὐκ ἂν πριαίμην οὐδενὸς λόγου τὸν δεῖνα. Ἄλλοι  δὲ γράφουσι μὲν καὶ αὐτοὶ προπαροξυτόνως ἔγκαρος, καὶ κλίνουσιν ἔγκαρ  ἔγκαρος, τὴν δὲ λέξιν ἐπὶ ἐγκεφάλου νοοῦσιν, ὅν φασιν ὑπὸ Ἀθηναίων μὴ  ἐσθίεσθαι, ἵνα λέγῃ ὅτι ἀποτροπιάζομαι τὸν βασιλέα ὥς τινες τὸν ἔγκαρα, ὃν  ὁ Λυκόφρων ἔγκαρον λέγει, ὡς εἴ τις εἴποι καὶ τὸν μάρτυρα μάρτυρον καὶ  τὸν ἀλάστορα ἀλάστορον. οὗ χρῆσις παρὰ Σοφοκλεῖ ἐν τῷ ἀλαστόροισιν  ὀμμάτων κύκλοις. Καὶ τοῦτο μὲν ἕτεροι, ἐν οἷς καὶ ὁ Πλούταρχος, ἱστορῶν  καὶ αὐτὸς ἐν Συμποσιακοῖς, ὅτι ἐπεὶ ἐγκέφαλον οὐκ ἤσθιον οἱ παλαιοί, διὰ           τοῦτο εἶπεν Ὅμηρος τὸ τίω δέ μιν ἔγκαρος αἴσῃ, τὸν ἐγκέφαλον οὕτω  προσειπὼν διὰ τὸ ῥίπτειν, φησί, καὶ ἀποβάλλειν μυσαττομένους αὐτόν, καὶ  μάλιστα, εἴπερ χοίρου ἦν. χοιρείου γὰρ ἐγκεφάλου θέμις, φασίν, οὐκ ἦν ἐσθίειν  διὰ τοὺς δοξάζοντας ἶσον εἶναι μεταλαμβάνειν αὐτοῦ καὶ κυάμων τρώγειν  καὶ κεφαλῶν οὐ μόνον τοκήων ἀλλὰ καὶ τῶν ἄλλων βεβήλων. Εἰς ἐπίτασιν  δὲ τοῦ κατὰ τὸν ἐγκέφαλον μύσους ἔδοξέ τισιν, ὧν καὶ Ἀπολλόδωρος ὁ Ἀθηναῖος, οὐδ’ ὀνομάζεσθαι τὸν ἐγκέφαλον πρός τινος τῶν παλαιῶν. Σοφοκλῆς  γοῦν, φησίν, ἐν Τραχινίαις λευκὸν μυελὸν αὐτὸν εἶπε, ἐκκλίνων τὸ μὴ ὀνομαζόμενον, Εὐριπίδης δέ που περὶ Ἀστυάνακτος ἔφη ἔνθεν ἐκγελᾷ ὀστέων  ῥαγέντων φόνος, ἵν’ αἰσχρὰ μὴ λέγω. Ἄλλ’ αὐτὸς μὲν οὕτω σημειωσάμενος  οὐκ εὐστόχησε. πολλὴ γὰρ χρῆσις τῆς λέξεως παρά τε ἄλλοις καὶ τῷ εἰπόντι,  ὡς οὐδ’ ἂν ἐγκεφάλων ἔσθων λίποι. Ὡς δὲ καὶ ἱερὸν ἡ κεφαλὴ ἐνομίζετο καί  τινες δι’ αὐτὸ ἀπείχοντο μυελοῦ, δῆλον, φασίν, ἐκ τοῦ καὶ κατ’ αὐτῆς ὀμνύειν  πολλοὺς καὶ ἐν πταρμοῖς δὲ προσκυνεῖσθαι αὐτήν, καὶ μάλιστα διὰ τὸ ἁπάσας  ἐν αὐτῇ αἰσθήσεις εἶναι. καὶ τοιάδε μὲν καὶ ταῦτα. Οἱ δὲ ἀκριβέστεροι τὸ  καρός ἀντὶ τοῦ κηρός καὶ θανάτου φασὶ συστολῇ τοῦ η εἰς α , καθ’ ὃ καὶ  μάκαρες θεοὶ λέγονται οἱ μὴ καρὶ τοιαύτῃ ὑποπίπτοντες. Ἔστι δὲ τὸ οὕτω  νοῆσαι τίω μὶν ἐν καρὸς αἴσῃ, ὅμοιον τῷ ἐχθρός μοι κεῖνος ὁμῶς Ἀί̈δαο  πύλῃσι. ταὐτὸν γάρ τι αἱ τοῦ Ἅιδου πύλαι καὶ ἡ κήρ. Ἰστέον δὲ ὡς, εἰ καὶ  περὶ τοῦ ζωϊκοῦ ἐγκεφάλου ἐδηλώθη τὰ ῥηθέντα, ὅμως Διὸς ἐγκέφαλος ἦν  κατὰ Παυσανίαν κάλλιστόν τι βρῶμα. ὁποῖα ἴσως καὶ τὰ παρὰ τῷ Κωμικῷ  εὖ ἠρτυμένα θρῖα τοῦ ἐγκεφάλου. Ἔστι δὲ ἡδὺς καὶ ὁ τοῦ φοίνικος τοῦ δένδρου  ἐγκέφαλος, Ἐν τούτοις δὲ ὅρα, ὡς οὐκ εἰς τὸ πᾶν ἀληθὲς ἦν τὸ μὴ ἐσθίειν  ἐγκεφάλου τοὺς Ἀθηναίους, εἴγε θρίοις ἐχρῶντο, ἅπερ ἦσαν ἐγκεφάλου  ἑψήματα περίεργα ἐντὸς κείμενα θρίων, ἤγουν φύλλων συκῆς. Ὡς δὲ ὁ            εἰρημένος τοῦ φοίνικος ἐγκέφαλος ἡδύτατος ὢν ὅμως κεφαλαλγής ἐστι σφόδρα  καὶ ὡς ἐξαιρεθεὶς αὐαίνει τὸν φοίνικα, ἡ πεῖρα ἱκανῶς ἔδειξεν.
urn:cts:greekLit:tlg4083.tlg001.hc:9.302|Ὅτι ἵνα μὴ ὑπονοηθείη ὁ Ἀχιλλεὺς πλειόνων δώρων ὀρέγεσθαι, φησὶ  κατὰ λόγον ὡρισμένης αὐξήσεως ἀποφατικῶς, ὡς οὐδ’ εἴ μοι δεκάκις τε καὶ  εἰκοσάκις τόσα δοίη ὁ βασιλεύς, ὅσα τέ οἱ νῦν ἔστιν, οὐδέ κεν ὣς ἔτι, ἤγουν  οὐδ’ ἂν οὕτω, θυμὸν πείσῃ πρίν γ’ ἀπὸ πᾶσαν ἐμοὶ δόμεναι, τουτέστι πᾶσάν  μοι ἀποδοῦναι, θυμαλγέα λώβην, ἤτοι ἀντιλωβηθῆναι. Ἐν τῷ μέσῳ δὲ  μεταβαίνων ἐκ τοῦ ὡρισμένου καὶ εἰς πάντῃ ἀόριστον αὔξησιν λέγει καὶ εἴ  ποθεν ἄλλα γένοιτο.
urn:cts:greekLit:tlg4083.tlg001.hc:9.303|Ἐφ’ οἷς πλέον τὴν αὔξησιν ἐκκορυφῶν  φησιν οὐδ’ ὅσα ἐς Ὀρχομενὸν ποτινίσσεται, ἤτοι φέρεται, ἔρχεται, οὐδ'  ὅσα Θήβας Αἰγυπτίας.
urn:cts:greekLit:tlg4083.tlg001.hc:9.304|Ἐπὶ δὲ τούτοις ἐνθουσιῶν οἷον ὑπὸ θυμοῦ  προστίθησι τὴν τῆς αὐξητικῆς ὑπερβολῆς ἀκρότητα οὐδ’ εἴ μοι τόσα δοίη,  ὅσα ψάμαθός τε κόνις τε, τουτέστιν οὐδ’ ἄν μοι δοίη τὰ ὑπερπίπτοντα πάντας  ἀριθμούς, ἢ ὡς οἱ παλαιοί φασιν, οὐδὲ εἴ μοι δοίη ὑπὲρ τὰ τῆς οἰκουμένης  ἀγαθά. καὶ νῦν μὲν ταῦτα. Ὀλίγον δέ τι τῷ λόγῳ προελθὼν μνησθήσεται καὶ  ἑτέρου πλούτου τοῦ περὶ τὴν Τροίαν καὶ τοῦ περὶ τὸν τοῦ Πυθίου ναόν.  Καὶ ὅρα τὴν εὔτακτον αὔξησιν ἐκ τοῦ μετρίου καὶ πεπερασμένου ἠρέμα  προϊοῦσαν ἐπὶ τὸ ἄπειρον.
urn:cts:greekLit:tlg4083.tlg001.hc:9.305|Καὶ ὅτι πάνυ πλούσιον ὑπεμφαίνει  τὸν βασιλέα εἶναι, εἴπερ καὶ ὑπὲρ εἰκοσαπλάσιον τῶν ὑπεσχημένων πολλῶν  δώρων τῷ Ἀχιλλεῖ περιουσιάζεσθαι φαίνεται ἐν τῷ ὅσσα τέ οἱ νῦν ἔστι.
urn:cts:greekLit:tlg4083.tlg001.hc:9.306|Τὸ δὲ ποτινείσσεται ὅτι διφορεῖται κατὰ τὴν γραφὴν τῷ τε λόγῳ  τῶν διὰ τοῦ ισσω ῥημάτων καὶ ὡς ἀπὸ τοῦ νέω νείω, τὸ πορεύομαι, ἐν ἄλλοις  ῥηθήσεται.
urn:cts:greekLit:tlg4083.tlg001.hc:9.307|Ἰστέον δὲ ὅτι καὶ φιλομαθῆ καὶ πολυί̈στορα τὸν  Ἀχιλλέα ὑποδεικνὺς ὁ ποιητὴς ποιεῖ ἐν τῇ περὶ Θηβῶν μνήμῃ λέγοντα οὕτω            ὅθι πλεῖστα δόμοις ἐν κτήματα κεῖται, αἵ θ’ ἑκατόμπυλοί εἰσι, διηκόσιοι δ'  ἂν ἑκάστην ἀνέρες ἐξοιχνεῦσιν, ἤτοι ἐξίασι, σὺν ἵπποισι καὶ ὄχεσφι. Δηλοῖ  δὲ διὰ τούτου τό τε τῆς πόλεως μέγεθος. — Μεγίστη γὰρ πάντως ἡ ἑκατόμπυλος. — , καὶ τὸ τῶν ἐνοικούντων πολυάνθρωπον, ναὶ μὴν καὶ τὸ πολὺ τῆς  δυνάμεως. Ἑκατὸν γὰρ τάγματα ἱππέων τῇ πόλει, ὧν ταγμάτων ἕκαστον  ἐξηρτύετο ὑπὸ διακοσίων ἁρματηλατῶν. ὥστε εἴπερ ἐν καιρῷ χρείας διανέμοιτο  ἡ δύναμις τῇ ἑκατομπύλῳ, διακοσίους λαχεῖν ἀνὰ ἑκάστας. Οὕτω γὰρ πληθυντικῶς, καὶ οὐχὶ ἑκάστην ἑνικῶς, πολλοὶ γράφουσι τῶν παλαιῶν, παρασημειούμενοι ὡς οὐδέποτε πύλην ἑνικῶς λέγει ὁ ποιητὴς ἀλλὰ πύλας. Εἰ δὲ τοσαῦται  μυριάδες ἱππέων ταῖς Θήβαις, οἱ λοιποὶ στρατιῶται ὅσοι; πόσοι δὲ τὸ κοινόν;  ἡ δὲ τοσούτους διοικοῦσα πόλις σκοπητέον ὅπως ἄρα εἶχε πλούτου. Ὅτι  δὲ κἀνταῦθά τινες ἀμφιβόλους ἐννοίας ἐνόησαν, ἔστιν ἑτέρωθεν ἀναλέξασθαι.  Τοῦτο δὲ μόνον ἄρτι καίριον εἰπεῖν, ὡς διακοσίους μὲν ἀμφιβαλεῖν εἶναι ἢ  μόνους αὐτοὺς τοὺς ἱππεῖς, ἤτοι τοὺς παραιβάτας, ἢ σὺν καὶ τοῖς ἡνιόχοις,  ἔχεται λόγου, ὑπονοῆσαι δὲ καὶ τοὺς ἵππους δύνασθαι συναριθμεῖσθαι ἢ καὶ  τὰ ἅρματα πρὸς συμπλήρωσιν τοῦ διακόσια ἀριθμοῦ, οὐκ ἄν τις ὅλως ἀποδέξοιτο. Φασὶ δὲ τὰς Θήβας ταύτας πάλαι ποτὲ βασίλειον εἶναι τῶν Αἰγυπτίων  καὶ Διὸς πόλιν ἐν παραθέσει λέγεσθαι ἢ συνθέτως Διόσπολιν. Εἴρηται δὲ  περὶ αὐτῶν καὶ ἐν τοῖς τοῦ Περιηγητοῦ καὶ ἐν τοῖς εἰς τὴν Ὀδύσσειαν. Δῆλον  δὲ ὅτι κατὰ τὴν Ἡροδότου ἱστορίαν οὐ μόνον αὗται, ἀλλὰ καὶ ἡ Βαβυλὼν  ἑκατόμπυλος ἦν. Ὁ δὲ Γεωγράφος ἱστορεῖ ὅτι Θῆβαι ἡ καὶ Διόσπολις μητρόπολις Αἰγύπτου πάλαι. εἶχε δὲ καὶ ἱερά, ὧν τὰ πολλὰ ἠκρωτηρίασε Καμβύσης.            ὕστερον δέ, φησί, κωμηδὸν συνῳκεῖτο καὶ ἐδείκνυτο ἴχνη τοῦ μεγέθους ἐκείνης  ἐπὶ πολλὰ στάδια. καὶ ταῦτα μὲν ἐν βραχίστῳ περὶ Θηβῶν.
urn:cts:greekLit:tlg4083.tlg001.hc:9.308|Ὀρχομενὸς δὲ πόλις ἐν Εὐρώπῃ, κομῶσα καὶ αὐτὴ πλούτῳ, πλὴν ἀλλοδαπῷ. Ἐπεὶ  γάρ, ὡς καὶ ἐν Ὀδυσσείᾳ ἱστόρηται, ὀχυρὸν ἦν τὸ φρούριον, πολλοὶ τῶν  περιοίκων ἐπίστευον ἐκείνῳ τὰ χρήματα. Ὅρα δὲ ὅτι περὶ μὲν Θηβῶν Αἰγυπτίων ἱστόρησέ τι ὁ ποιητὴς διὰ τὸ μὴ πάνυ ἐγνῶσθαι αὐτὰς τοῖς Ἕλλησι,  περὶ δὲ τοῦ Ὀρχομενοῦ εἶπεν οὐδέν. ἐγνωρίζετο γὰρ αὐτὴ καὶ οὐκ εἶχεν  ἐκτοπισμόν. Πολλοὶ δὲ κατὰ τοὺς παλαιούς, ὡς καὶ ἐν τῇ Βοιωτίᾳ δηλοῦται,  Ὀρχομενοί. Ὧν καὶ ὁ περὶ Βοιωτίαν, ὃς καὶ Μινύειος ἐλέγετο, ἀπὸ Μινύα  ποταμοῦ περιρρέοντος, καὶ ὁ Θετταλικὸς ἢ Μακεδονικός. Τούτους δὲ βαρβαρίζοντες νῦν οἱ πολλοὶ ἐν παραγραμματισμῷ Χαρμένας λέγουσιν. Ἦν δὲ καὶ  Ἀρκαδικὸς Ὀρχομενός, ὁ παρ’ Ὁμήρῳ πολύμηλός που ἐπονομασθείς.
urn:cts:greekLit:tlg4083.tlg001.hc:9.309|Τὸ δὲ Αἰγυπτίας συστέλλει ἀναγκαίως τὴν προπαραλήγουσαν λόγῳ δακτύλου. Καὶ ἡ αἰτία εἴρηται ἀλλαχοῦ, προϊσχομένη ἐς λόγον οὐ μόνον τὸ μὴ ἔχειν  ἂν ἄλλως μέτρῳ εὐχρηστηθῆναι τὴν τοιαύτην λέξιν δακτυλικῷ, ὡς καὶ ἐν  Ὀδυσσείᾳ φαίνεται, ἀλλὰ καὶ τὸ ἀδρανὲς τῆς ἀπηχήσεως τῶν ψιλῶν τοῦ π καὶ τοῦ τ , δι’ ἣν ἀξύμβολά εἰσιν ἐκτείνειν τὸ πρὸ αὐτῶν. Δῆλον δὲ καὶ ὅτι τὸ  Αἰγυπτίας πρὸς διαστολὴν ἑτέρων πρόσκειται Θηβῶν, ὧν Ὅμηρος μὲν τρεῖς  εἰδέναι φαίνεται, ἄλλοι δὲ ἀπαριθμοῦνται πλείονας, ὡς ἑτέρωθι δεδήλωται.  Σημείωσαι δ’ ἐν τοῖς εἰρημένοις καὶ τὸ τῶν ἀποφάσεων εὐειδές, ἃς ἐν καταρχαῖς  ἔθετο στίχων, ὃ δὴ καὶ αὐτὸ κάλλους ἐστίν, ὥς φασιν οἱ Τεχνικοί. Ἔφη γὰρ  οὐδ’ εἴ μοι δεκάκις, καὶ πάλιν οὐδ’ ὅσ’ ἐς Ὀρχόμενον, καὶ πάλιν οὐδ'  εἴ μοι τόσα δοίη, καὶ αὖθις οὐδέ κεν ὣς ἔτι θυμὸν ἐμὸν πείσει, ἔνθα καὶ            περιττὸν κεῖσθαι δοκεῖ τὸ ἔτι, καὶ πάλιν οὐδ’ εἰ χρυσῇ Ἀφροδίτῃ, καὶ  ὕστερον τὸ οὐδέ μιν ὣς γαμέω.
urn:cts:greekLit:tlg4083.tlg001.hc:9.310|Ὅτι πρὸς τὸ τὸν Ὀδυσσέα  εἰπεῖν, ὡς γαμβρὸς ἔσται τῷ βασιλεῖ Ἀχιλλεύς, ἀντιβαίνων μάλα σεμνῶς ὁ  ἥρως φησὶ κούρην δ’ οὐ γαμέω Ἀγαμέμνονος, οὐδ’ εἰ χρυσῇ Ἀφροδίτῃ  κάλλος ἐρίζοι, ἔργα δ’ Ἀθηναίῃ γλαυκώπιδι ἰσοφαρίζοι. Ἐν οἷς ὅρα ὡς  καλλωπίζει παρίσοις τὸν λόγον διὰ τὴν παρεμπεσοῦσαν ἐρωτικὴν ὑπόθεσιν  ἐν τῷ ἐρίζοι καὶ ἰσοφαρίζοι. Ἔχει δέ πως ὁ τόπος οὗτος παρὰ βραχὺ καὶ  κυκλικοῦ σχήματος ἔμφασιν ἐν τῷ κούρην δ’ οὐ γαμέω, καὶ οὐδέ μιν ὣς  γαμέω. Ὅρα δὲ καὶ ὅπως ηὔξησε κάλλος καὶ δεξιότητα γυναικὸς κατὰ  μῦθον, ὃς τῷ μὲν κάλλει τὴν Ἀφροδίτην ἐφιστᾷ, τοῖς δὲ γυναικείοις ἔργοις  τὴν Ἀθηνᾶν, ὡς δηλοῖ καὶ Ἡσίοδος.
urn:cts:greekLit:tlg4083.tlg001.hc:9.311|Ἰστέον δὲ καὶ ὅτι ἐκ τοῦ γαμεῖν  οὐ μόνον αἱ γαμήλιοι ᾠδαὶ καὶ δᾷδες, ἀλλὰ καὶ πλακοῦς, φασί, γαμηλιὼν ἐν  γάμοις πεσσόμενος, καὶ ὄνομα μηνὸς Ἀθήνῃσιν. Ἔστι δὲ καὶ ἀρχὴ τοῦ γαμβρός  ἡ τοιαύτη λέξις, ὃς δηλοῖ ποτε καὶ τὸν πενθερόν, ἔτι δὲ καὶ τοῦ γαμέτης, ὁ  ἀνήρ, καὶ γαμετή, ἡ γυνή. Πάντως δὲ ἐργάνης Ἀθηνᾶς μνεία ἐνταῦθα τῷ  ποιητῇ, ὥσπερ νίκης Ἀθηνᾶς ἐν τοῖς κατὰ πόλεμον, ἧς μέμνηται καὶ Σοφοκλῆς  ἐν τῷ νίκη τ’ Ἀθάνα.
urn:cts:greekLit:tlg4083.tlg001.hc:9.312|Ὅτι ὑπολαλῶν κἀνταῦθα χρείαν εἶναι  καὶ ἀνδρίας τῷ βασιλεῖ ὁ Ἀχιλλεὺς καὶ μὴ μόνον ἐξαρκεῖν τὸ βασιλεύειν,  φησὶν ὅτι ἄλλον ἑλέσθω ἐπὶ τῇ θυγατρὶ ὁ βασιλεύς, ὅς τις οἷ τ’ ἐπέοικε καὶ  ὃς βασιλεύτερός ἐστιν, ὡς μὴ πάνυ τοῦτο μέγα ὂν ἀλκῆς δίχα. Καὶ ὅρα βαρυνομένης ψυχῆς εἰρωνείαν, καθ’ ἣν ἑαυτὸν κατασμικρύνει ὁ τηλικοῦτος Ἀχιλλεύς.  Ἴσως δὲ τὸ ὃς βασιλεύτερός ἐστι καὶ πρὸς τὸ τοῦ Νέστορος ἀποτείνεται  τὸ εἰ δὲ σὺ καρτερός ἐσσι, ἀλλ’ ὅ γε φέρτερός ἐστιν, ἐπεὶ πλεόνεσσιν ἀνάσσει.  Ἐκ τούτου δὲ νοητέον, ὡς οὔτι τῷ Ἀγαμέμνονι πάνυ σεμνὸν ἦν οὔτε τὸ  καί μοι ὑποστήτω ὅσσον βασιλεύτερός εἰμι, οὔτε μὴν εἰ βασιλεύτατός  ἐστιν, ὡς εὐρυκρείων. Χρεία γὰρ τῇ βασιλείᾳ καὶ πολλῶν ἀρετῶν.
urn:cts:greekLit:tlg4083.tlg001.hc:9.313|Ὅτι ἐστὶν ἐνταῦθα ῥῆμα τὸ σόω διὰ τοῦ ο μικροῦ ἐν τῷ ἢν γὰρ δή με σόωσι  θεοὶ καὶ οἴκαδ’ ἵκωμαι, ἐξ οὗ καὶ τὸ σόος ἔοικε γίνεσθαι καὶ τὸ λαοσσόος.  ἡ δ’ αὐτὴ γραφὴ καὶ μετ’ ὀλίγα κεῖται ἐν τῷ νῆάς τε σόῃ καὶ λαὸν Ἀχαιῶν.
urn:cts:greekLit:tlg4083.tlg001.hc:9.314|Ὅτι γαμῆσαι μὲν διὰ τοῦ η τὸ εἰς γάμον ἐλθεῖν, ἤτοι γυναῖκα λαβεῖν,  γαμέσαι δὲ διὰ τοῦ ε τὸ γυναῖκα δοῦναι, ὡς δηλοῖ τὸ Πηλεὺς δή μοι ἔπειτα  γυναῖκα γαμέσσεται. Τοῦτο δὲ ἐγγαμίζειν οἱ ὕστερον λέγουσιν, ὡς ἄν τις  εἴποι ἐκπροικίζειν.
urn:cts:greekLit:tlg4083.tlg001.hc:9.315|Ὅτι Ἑλλὰς καὶ Φθία πόλεις Θετταλικαί, ὡς  καὶ ἀλλαχοῦ δεδήλωται, Ἀχαιί̈δες καὶ αὐταί, διότι καὶ οἱ ἐκεῖσε Μυρμιδόνες  Ἀχαιοὶ ἐκαλοῦντο κατὰ τὸ Μυρμιδόνες δ’ ἐκαλοῦντο καὶ Ἕλληνες ⟨καὶ⟩  Ἀχαιοί.
urn:cts:greekLit:tlg4083.tlg001.hc:9.316|Περὶ δὲ ταύτας καλαὶ γυναῖκες. Φησὶ γὰρ πολλαὶ δ'  Ἀχαιί̈δες εἰσὶν ἀν’ Ἑλλάδα τε Φθίην τε κοῦραι ἀριστήων. Διὸ καὶ ὁ Φοῖνιξ  καλλιγύναικα τὴν Ἑλλάδα ἐρεῖ πρὸς ὁμοιότητα τοῦ Ἀχαιί̈δα καλλιγύναικα,  ἐπιμαρτυρόμενος ἀλήθειαν τῷ μαθητῇ, ὃς καὶ ἐφερμηνεύων, τίνας λέγει ἀριστεῖς, ἐπάγει οἳ πτολίεθρα ῥύονται. Φύλακες γὰρ πόλεων οἱ ἀριστεῖς.  Ἔστι δὲ τὸ πτολίεθρα ῥύεσθαι ἀνάλυσις τοῦ οἳ ἐρυσιπτόλιδές εἰσιν.
urn:cts:greekLit:tlg4083.tlg001.hc:9.317|Ὅτι τὸ ποιήσομαι ἄκοιτιν ὀρθῶς ἐρρέθη. Ποιητὸς γάρ, ἤγουν θέσει,  καὶ ὁ γάμος, ὡς δηλοῦσιν οἱ διὰ βίου ἄζυγεσ.
urn:cts:greekLit:tlg4083.tlg001.hc:9.318|Ὅτι εὐδαίμονα  ζωὴν Ἀχιλλεὺς οἴεται οὐ μόνον τὸ ἣν ἂν ἐθέλοι φίλην ποιήσεσθαι ἄκοιτιν,  ἀλλὰ καὶ τὸ γήμαντα μνηστὴν ἄλοχον, εἰκυῖαν, ἤγουν ἐοικυῖαν, ἄκοιτιν,  κτήμασι τέρπεσθαι, ἅ, φησί, γέρων ἐκτήσατο Πηλεύς. Καὶ σημείωσαι ὅτι  οὐ πρῶτος Αἰσχύλος εἶπεν, ὡς τὸ κηδεύειν καθ’ ἑαυτὸν ἀριστεύει μακρῷ,  τουτέστιν ἄριστόν ἐστιν ἑκάστῳ τὴν αὐτῷ ἐοικυῖαν λαμβάνειν καὶ μὴ τῶν  ὑπερκόμπων γάμων ἐρᾶν, ἀλλὰ πρῶτος Ὅμηρος καὶ αὐτὸ ἐν τοῖς κατὰ τὸν            Ἀχιλλέα ἐδίδαξε. Τὸ δὲ εἰκυῖαν, εἴπερ ἀπὸ τοῦ εἴκω, τὸ πρέπω, γίνεται,  οὐκ ἔχεται ἀναλογίας, ὥσπερ οὐδὲ τὸ εἰκός. Μάλιστα δὲ ἀνάλογον κοινῶς ἡ  οἰκυῖα καὶ τὸ οἰκός, ὃ κεῖται καὶ παρ’ Ἡροδότῳ, ἀφ’ ὧν Ἀττικῶς ἡ ἐοικυῖα  καὶ τὸ ἐοικός. Εἰ δ’ ἴσως ὥσπερ φρίσσω, φρίξω, πέφριχα, καὶ τροπῇ τοῦ  δασέος εἰς ψιλὸν πέφρικα, οὕτω καὶ εἴκω, εἴξω, εἶχα, καὶ κατὰ τροπὴν εἶκα,  εἴη ἂν οὕτω ἀναλογίας ἐχόμενα καὶ ἡ εἰκυῖα καὶ τὸ εἰκός. καὶ ταῦτα μὲν οὕτως  εὔλογα. Ἡρῳδιανὸς δὲ προϋποθεὶς ῥῆμα τὸ εἴδω παράγει ἐξ αὐτοῦ μέσους  παρακειμένους ἐπὶ μὲν τοῦ θεωρῶ καὶ γινώσκω τὸ οἶδα, ἐπὶ δὲ τοῦ ὁμοιῶ τὸ  οἶκα, ἐξ οὗ τὸ ἔοικα, οὗ ὑπερσυντέλικος ἐῴκειν κατὰ ἔκτασιν.
urn:cts:greekLit:tlg4083.tlg001.hc:9.319|Ὅτι ἐπιθυμίας φραστικὸν τὸ ἔνθα δέ μοι μάλα πολλὸν ἐπέσσυτο θυμὸς ἀγήνωρ  τάδε ποιῆσαι.
urn:cts:greekLit:tlg4083.tlg001.hc:9.320|Ὅτι αἰτίαν ὁ Ἀχιλλεὺς ἀποδιδοὺς τοῦ μήτε τῶν  βασιλικῶν δώρων δέεσθαι μήτε τῶν ἄλλων ὧν εἶπε τῶν ἀμετρήτων φησὶν  οὐ γὰρ ἐμῆς ψυχῆς ἀντάξιον οὐδ’ ὅσα φασὶν Ἴλιον ἐκτῆσθαι εὖ ναιόμενον πτολίεθρον τὸ πρὶν ἐπ’ εἰρήνης, πρὶν ἐλθεῖν υἷας Ἀχαιῶν, οὐδ’ ὅσα λάϊνος οὐδὸς  ἀφήτορος ἐντὸς ἐέργει Φοίβου Ἀπόλλωνος Πυθοῖ ἔνι πετρηέσσῃ.
urn:cts:greekLit:tlg4083.tlg001.hc:9.321|Εἶτα καὶ τῆς τοιαύτης αἰτίας αἰτίαν ἀποδιδοὺς κατὰ λόγον περιβολῆς  φησι ληϊστοὶ μὲν γάρ τε βόες καὶ ἴφια μῆλα, κτητοὶ δὲ τρίποδές τε καὶ ἵππων  ξανθὰ κάρηνα. ἀνδρὸς δὲ ψυχὴ πάλιν ἐλθεῖν οὔτε λεϊστὴ οὔθ’ ἑλετή, ἐπεὶ ἄρ  κεν ἀμείψεται ἕρκος ὀδόντων, τουτέστιν ἐπειδὰν τὸ ψυχικὸν πνεῦμα ἐπιλίπῃ  τὴν κεφαλήν. Καὶ σημείωσαι ὅπως καὶ ἐνταῦθα πλούτου μνήμην κατέσπειρεν,  ἐπιμερίσας τεχνικῶς διαφόροις τόποις ἓν νόημα διὰ τὸ ἀπροσκορές. Καὶ           πρῶτα μὲν πάντῃ ὡρισμένως εἰπὼν τὸ δεκάκις καὶ εἰκοσάκις, εἶτα μέσως  τὸ ὅσα οἱ νῦν ἐστιν, ὅπερ πρὸς μὲν τὸν βασιλέα ὥρισται τὸν καὶ ἔχοντα  καὶ εἰδότα, πρὸς δὲ τὸν Ἀχιλλέα οὐχ’ ὥρισται. Ἀγνοεῖ γάρ. Μεθ’ ὃ πάντῃ  ἀορίστως τὸ εἴ ποθεν ἄλλα γένοιτο, καὶ τὸ ὅσα ἐς Ὀρχομενὸν ἥκει καὶ εἰς  Θήβας Αἰγυπτίας. Ἐφ’ οἷς μνησθεὶς ἄρτι καὶ τοῦ Τρωϊκοῦ ποτε περιουσιασμοῦ  καὶ τοῦ ἐν Πυθοῖ, καὶ ἐπὶ πᾶσι πλαγίως καὶ εὐμεθόδως παρεισκρίνας καὶ  ἕτερον πλοῦτον ζωϊκὸν πολὺν καὶ ἀόριστον. Τὸ γὰρ ληϊστοὶ βόες καὶ μῆλα  καὶ τρίποδες καὶ ἵπποι ταὐτόν τι παραλαλεῖ ὡς εἴπερ ἔλεγεν, ὅτι οὐδὲ εἴ  τίς που ληϊστὸς πλοῦτος ὁθενοῦν, οὐδ’ αὐτὸς ἀντάξιος τῆς ἐμῆς ψυχῆς, καὶ  διὰ τοῦτο οὐδ’ αὐτὸς τὸν ἐμὸν θυμὸν ἔπεισεν ἄν. Ὥστε εἰ μὴ πολυσχήμων  ἦν ὁ ποιητὴς καὶ πολύτροπος, εἶχεν ἂν οὕτως εἰπεῖν πάντα συναπτῶς: οὐδ'  εἴ μοι πολλάκις τόσα δοίη, ὅσα τε νῦν ἔχει καὶ εἴ ποθεν σχοίη, οὐδ’ ὅσα ἐν  Ὀρχομενῷ καὶ Θήβαις καί ποτε ἐν τῇ Τροίᾳ καὶ ὅσα ἐν Πυθοῖ καὶ ὅσα ἐκ  λείας, οὐδ’ οὕτως ἐμὸν θυμὸν πείσει. Καὶ ὅρα θυμικὴν ἔννοιαν. Ἐρεῖ γὰρ ἄν  τις ὅτι, ἃ μὲν ἔχει ὁ βασιλεὺς καὶ ἅπερ ἂν σχοίη, δοίη ἄν σοι τυχόν, ὦ Ἀχιλλεῦ,  τὰ δὲ κατὰ Ὀρχομενὸν καὶ τὰ ἐν Θήβαις καὶ Τροίᾳ καὶ Δελφοῖς καὶ τὰ ἁπλῶς  ληϊστά, τιδήποτε τοῖς δοθῆναί σοι δυναμένοις ἐγκατέλεξασ; θυμὸς ἄρα ὑποβάλλει σοι καὶ τοιαῦτα λαλεῖν. Σημείωσαι δὲ καὶ ὅτι πάνυ πολὺν εἶχε πλοῦτον,  ὡς εἰκός, ποτὲ καὶ ἡ Τροία. Διὸ καὶ ἐξήρκεσεν εἰς μισθοφορὰν στρατιᾶς πολλῶν  ἐπικούρων τοσαετῆ, ὡς καὶ ἀλλαχοῦ δηλωθήσεται. Πλουσιώτατον δὲ καὶ  τὸ ἐν Δελφοῖς ἱερὸν τοῦ Ἀπόλλωνος ἐξ ἀναθημάτων, ὡς δῆλον ἐκ τῶν παλαιῶν  ἱστοριῶν. Οὐ μόνον γὰρ ἀνδριάντες παγχρύσεοι προέκειντο καὶ ζῴων τύποι  καὶ σκεύη καὶ λοιπά, ἐν οἷς καὶ αἱ τοῦ Κροίσου χρυσαῖ πλίνθοι, ὧν ἐκεῖνος τὸ  πολυτίμητον ἐμπορευσάμενος ψεῦσμα τοῦ χρησμοῦ ἐξωνήσατο, ἀλλὰ καὶ  λοιπὸς πλοῦτος ὑπωρώρυκτο κατὰ γῆς ἐν τῷ ἱερῷ, ὁ καὶ συληθεὶς ὕστερον.  Ἱστορεῖ γοῦν ὁ Γεωγράφος, ὅτι λέγονται οἱ Φωκεῖς συλῆσαι τὸ τοῦ Ἀπόλλωνος  ἱερὸν κατὰ Φίλιππον τὸν Ἀμύντου. Ἐπίφθονος γάρ, φησίν, ὢν ὁ πλοῦτος  δυσφύλακτός ἐστι, κἂν ἱερὸς ᾖ. Ὅθεν ὁ Φωκικὸς καὶ ἱερὸς καλούμενος ἐξήφθη  πόλεμος. Γέγονε δὲ καὶ πρότερον σύλησις, ἥτις τὸν ἐφ’ Ὁμήρου λεγόμενον  πλοῦτον ἐξεφόρησεν. Ὡς δὲ καὶ ἐν Σαμοθρᾴκῃ ἐσυλήθη ἱερόν ποτε πλούσιον,           ἐν τοῖς ἑξῆς που γραφήσεται. Σκοπητέον δὲ καὶ ὅτι τῶν ἐνταῦθα ἱστορικῶν  ὑπερβολῶν, ἃς καὶ αὐτὰς ὁ ποιητὴς διεῖλε διαφόροις τόποις, ἐν μὲν Θήβαις  καὶ Ἰλίῳ ἰθαγενὴς ἦν ὁ πλοῦτος, τῷ μέντοι Ὀρχομενῷ ἔπηλυς ἐτύγχανεν.  Ἦν γὰρ οἷον γαζοφυλάκιον δι’ ἀσφάλειαν τῆς πόλεως, ὡς προγέγραπται.  Καὶ τῷ Πυθίῳ δὲ ναῷ οὐκ ἐγχώριος ὁ ὄλβος διὰ τὸ τῶν ἀναθημάτων ἀλλοδαπόν.  Οὕτω πολυειδὴς ὁ ποιητὴς καὶ ἐν ταῖς ποικίλαις τῶν ἱστοριῶν παρενθέσεσιν.
urn:cts:greekLit:tlg4083.tlg001.hc:9.322|Ἰστέον δὲ ὅτι τὸ ἀντάξιον ἀντὶ πληθυντικοῦ λεχθὲν Ἀττικῶς ἐσχημάτισται, καθὰ καὶ ἕτερα πολλά. Τὸ γὰρ ὀρθὸν τοιοῦτόν ἐστιν. οὐκ ἀντάξιά  μοι ψυχῆς, οὐδὲ τὰ καὶ τά. Καὶ μὴν ἄλλως ἀττικίζεται καὶ τὸ τὰ ἑνικὰ πληθύνειν, οἷον: οὕτως ἀμυντέα ἐστὶ τοῖς κοσμουμένοις καὶ οὐ γυναικῶν ἡσσητέα,  ἀντὶ τοῦ ἀμυντέον καὶ ἡσσητέον, καὶ συνεκποτέ’ ἐστί σοι καὶ τὴν τρύγα,  ἤγουν συνεκποτέον. Τὸ δὲ ὅσα φασί πρὸς ἀκρίβειαν εἴρηται. οὐ γὰρ οἶδεν  ὁ Ἀχιλλεὺς τόν ποτε πλοῦτον τῆς Τροίας, ἀλλὰ φασκόμενον ἔμαθε.
urn:cts:greekLit:tlg4083.tlg001.hc:9.323|Τὸ δὲ ἐκτῆσθαι Ἀττικόν ἐστι καὶ αὐτό, καὶ Ἰωνικὸν δέ, ἀποβληθέντος  τοῦ συμφώνου τῆς αὐξήσεως. Τοιοῦτον καὶ τὸ ἐβούλευκε καὶ τὸ ἐξεπίακε καὶ  τὸ τυρὸς ἐξεγλυμμένος καὶ ἄλλα μυρία. Εὕρηται δὲ ἡ λέξις καὶ παρὰ Ἡροδότῳ            ἐκτημένοι εἰπόντι ἀντὶ τοῦ κεκτημένοι. Ἰστέον δὲ ὅτι ἡ κακοφωνία τοῦ ἐν  παρακειμένοις ἀναδιπλασιασμοῦ ἢ δι’ ἐναλλαγῆς θεραπεύεται στοιχείων,  οἷον: φέφραδα πέφραδα, χεχείρικα κεχείρικα, ἢ διὰ παντελοῦς ἀπελεύσεως  τοῦ κατ’ ἀρχὴν στοιχείου, οἷον: ἔσπευκα, ἔφθακα, ἔζηκα. Τοιοῦτον οὖν καὶ  τὸ ἐκτῆσθαι καὶ τὰ κατ’ αὐτό, ὡς καὶ τὸ ἐβδαλμένον καὶ τὸ ἐβλάστηκε καὶ τὸ  ἐχάλκευται κατὰ προφορὰν Ἀττικήν, καθ’ ἣν καὶ τὸ ἔβλαμμαι καὶ πάντες οἱ  τοιοῦτοι σχηματισμοί, ἤγουν οἱ διπλασιαζόμενοι παρακείμενοι, ἄνευ τοῦ  ἄρχοντος συμφώνου προφέρονται. Τοιαῦτα καὶ τὸ εἴληχα καὶ εἴληφα καὶ τὸ  εἵμαρται ἐπεντεθειμένον τὸ δίχρονον ἔχοντα. Πρὸς δὲ ὁμοιότητα τοῦ ἐκτῆσθαι  εἴρηται καὶ τὸ φύσκαι προσεπατταλευμέναι παρὰ Κρατίνῳ, οὗ τὸ κοινὸν  πεπατταλευμέναι. Ὁμοίως καὶ τὸ ὄστρακον φέρει τὸν θαυμαζόμενον μαργαρίτην λίθον, ὃ καλοῦσιν Ἰνδοὶ βέρβερι. Ἔστι δ’ ἐκεῖνο κτενὶ παραπλήσιον, οὐ  διέγλυπται δέ, ἀλλὰ λεῖόν ἐστι. Τὸ γὰρ διέγλυπται Ἀττικόν, ὃ κοινῶς διαγέγλυπται λέγεται. Ὁμηρικοῦ δὲ ζήλου καὶ τό: ἐκτήσθω δ’ ὁ θέλων τὸν  ἀπείρονα χρόνον. Κεῖται γὰρ παρ’ Ἀθηναίῳ ἀντὶ τοῦ κεκτήσθω.
urn:cts:greekLit:tlg4083.tlg001.hc:9.324|Σημείωσαι δὲ καὶ τὴν σαφήνειαν τοῦ πρὶν ἐπ’ εἰρήνης καὶ ἑξῆς. Τὸ μὲν γὰρ  πρίν ἡρμήνευται διὰ τοῦ ἐπ’ εἰρήνης, αὐτὸ δὲ διὰ τοῦ πρὶν ἐλθεῖν υἷας Ἀχαιῶν.  Τὸ δὲ νόημα τοῦτο Ἀχιλλεὺς ἐπίτηδες λέγει αἰνιττόμενος δι’ αὐτὸν ἀπορεῖν  χρημάτων ἄρτι τὴν Τροίαν, ὃς πολεμαρχῶν ἐληί̈ζετο τὰ περὶ αὐτήν. Ἡ            δὲ ῥηθεῖσα σαφήνεια καὶ νοήματός ἐστιν ἐπιμονὴ παραφρασθέντος τριχῇ.  Ταὐτὸν γὰρ τὸ πρίν καὶ τὸ ἐπ’ εἰρήνης καὶ τὸ πρὶν ἐλθεῖν Ἀχαιούς. Δωριέων  δέ, φασίν, ὁ τοῦ οὐδετέρου ἄρθρου πλεονασμὸς ἐν τῷ τοπρίν, οἳ ἀντὶ τοῦ πρίν  καὶ νῦν καὶ πάλαι καὶ τῶν ὁμοίων τὸ πρίν φασι καὶ τὸ νῦν καὶ τὸ πάλαι καθ'  ἕν τι μέρος λόγου. ὡσαύτως δὲ καὶ τὰ ἄλλα. Δοκεῖ δὲ καὶ Ἀττικῶς ἐλλελεῖφθαι  τὰ τοιαῦτα, ἵνα νοοῖτο κατὰ τὸ πρίν ποτε τοῦ χρόνου κατάστημα ἢ κατὰ τὸ  πάλαι ἢ κατὰ τὸ νῦν. ἀλλὰ τάδε μὲν πάντα κατὰ πτῶσιν αἰτιατικήν. Τὸ δέ γε  τῷ τέως καὶ τῷ τότε καὶ τῷ μεταξύ οὐδὲν μὲν ἐκώλυε καθ’ ὁμοίαν πτῶσιν  συνεστάλθαι καὶ αὐτά, ἔδοξε δὲ ὅμως τοῖς ἀττικίζουσι κατὰ δοτικὴν αὐτὰ  προενεγκεῖν ἐλλείψει προθέσεώς τε καὶ ὀνόματος χρονικοῦ, ἵνα ᾖ ἐν τῷ τότε  καιρῷ ἢ χρόνῳ ἢ ἐνιαυτῷ. οὕτω δὲ καὶ ἐν τῷ τέως καὶ ἐν τῷ μεταξύ.
urn:cts:greekLit:tlg4083.tlg001.hc:9.325|Ἀφήτωρ δὲ Ἀπόλλων ἢ ὁ τοξότης ἐκ τοῦ ἀφίημι, ἀφήσω, ἐξ οὗ καὶ ἥμων  ὁ ἀκοντιστής, ἢ ἐκ τοῦ α , ὃ δηλοῖ τὸ ὁμοῦ, καὶ τοῦ φῶ, τὸ λέγω, οἱονεὶ ὁμοφήτωρ  ὁ πᾶσι διδοὺς τὰς ὀμφάς. Ἐν δὲ τοῖς τοῦ Γεωγράφου φέρεται, ὅτι ἀφήτορά  τινες δέχονται, ἤγουν νοοῦσι, θησαυρόν, ὅθεν ἀφήτορος οὐδὸν τὸν κατὰ γῆς  θησαυρὸν ὡς ἐν τῷ ναῷ κατορωρυγμένου πλούτου. καὶ δοκεῖ κατὰ τὸν τοιοῦτον  λόγον γλώσσης τινὸς εἶναι τὴν τοιαύτην λέξιν. Ὁ δ’ αὐτός φησι καί τινα  Ὀνόμαρχον ἐπιχειρῆσαι ἀνασκάπτειν νύκτωρ τὸν ῥηθέντα πλοῦτον, σεισμῶν  δὲ γενομένων μεγάλων ἔξω φυγεῖν καὶ παύσασθαι τῆς ἀνασκαφῆς.
urn:cts:greekLit:tlg4083.tlg001.hc:9.326|Τὸ δὲ ληϊστοί ἀπὸ τοῦ ληί̈ζω γίνεται ἢ μᾶλλον ἀπὸ τοῦ λεία κατὰ διάλυσιν  λεϊστοί. διὸ κατωτέρω ψυχὴ λεϊστή φησι διὰ τοῦ ε , ὅπερ ἐκταθὲν εἰς η ἐποίησε  τὸ ληϊστόν. Ἔστι δὲ παθητικῆς μὲν διαθέσεως ὁ ληϊστός, ἐνεργητικῆς δὲ ὁ            ληϊστὴρ καὶ ὁ ληϊστής, καὶ ἐν συναιρέσει λῃστής.
urn:cts:greekLit:tlg4083.tlg001.hc:9.327|Τὸ δὲ κτητοί  διάφορόν ἐστι πρὸς τὸ ληϊστοί. ληί̈ζεται μὲν γάρ τις πολεμῶν, κτᾶται δὲ  γενικώτερον καὶ ἀνταλλαττόμενος ἢ χάριν λαμβάνων ἢ ἕρμαιον εὑρίσκων ἢ  ἄλλως ὁπωσοῦν. Πάρισα δὲ τὸ ληϊστοί καὶ κτητοί, ὥσπερ καὶ τὸ ψυχὴ λεϊστή  καὶ ἑλετή. Ἔστι δὲ λεϊστὴ μὲν ἡ ἀκουσίως ἑλκομένη, ἑλετὴ δὲ ἡ ἑκουσίως  ἐπανερχομένη καί, ὡς ἂν εἴποι τις, αἱρετὴ διὰ τὸ κατὰ προαίρεσιν. Τὸ δὲ  ἵππων ξανθὰ κάρηνα ἐμφαίνει χαίρειν τὸν Ἀχιλλέα τῇ τοιαύτῃ τῶν ἵππων  χροιᾷ.
urn:cts:greekLit:tlg4083.tlg001.hc:9.328|Πάλιν δὲ ἐλθεῖν τὸ ἐπανελθεῖν, ὃ παλινζωί̈α καὶ παλιγγενεσία  λέγεται
urn:cts:greekLit:tlg4083.tlg001.hc:9.329|Ὅτι τὸ διπλοῦν τῆς εἱμαρμένης πολλαχοῦ αἰνίττεται ὁ  ποιητής, οἷον ὅτε Ζεὺς περὶ Σαρπηδόνος βουλεύεται, καὶ ὅτε ὁ Κορίνθιος  μάντις Πολύειδος τῷ παιδὶ Εὐχήνορι μαντεύεται ἢ ἐν μεγάροις νόσῳ φθαρῆναι  ἢ ἐν Τροίᾳ μάχῃ δαμῆναι. καὶ ἐν Ὀδυσσείᾳ δέ, ἔνθα Αἴγισθος, εἴπερ οὐκ  ἐμνᾶτο τὴν τοῦ βασιλέως μνηστὴν καὶ αὐτὸν ἀπέκτεινεν, οὐκ ἂν ὤλετο,  καὶ ἐν οἷς οἱ τοῦ Ὀδυσσέως ἑταῖροι ἔζων ἂν μὴ φαγόντες τῶν Ἡλίου βοῶν.  καὶ ἐνταῦθα δὴ ὁμοίως ποιεῖ. Λέγει γὰρ ἡ μήτηρ τῷ Ἀχιλλεῖ διχθαδίας κῆρας,  ἤτοι διπλᾶς μοίρας, φερέμεν αὐτὸν θανάτοιο τέλοσδε. Εἰ μὲν αὐτόθι, φησί,  μένων Τρώων πόλιν ἀμφιμάχωμαι, ὤλετο μέν μοι νόστος, ἀτὰρ κλέος ἄφθιτον  ἔσται. εἰ δέ κεν οἴκαδε ἵκωμαι φίλην ἐς πατρίδα γαῖαν, ὤλετο μὲν κλέος ἐσθλόν,  ἐπὶ δηρὸν δέ μοι αἰὼν ἔσσεται, ὅπερ ἐφερμηνεύων ἐπάγει οὐδέ μ’ ὦκα τέλος  θανάτοιο κιχείη. Τοῦτο γάρ ἐστι τὸ ἐπὶ δηρὸν δέ μοι αἰὼν ἔσσεται. Αἰὼν  δὲ ἡ ζωὴ πολλαχοῦ παρὰ τῷ ποιητῇ. Καὶ ὅρα ὅτι τε οὐκ ᾐδέσθη δὶς εἰπεῖν  ταὐτολογικῶς ὁ ποιητὴς τὸ θανάτοιο τέλος ἀντὶ τοῦ ὁ θάνατος κατὰ περίφρασιν,  καὶ ὅτι νῦν μὲν τὸ ἐπὶ δηρόν ἐλλειπτικῶς εἴρηται ἀντὶ τοῦ ἐπὶ πολὺν χρόνον,  ὅτε δὲ ἡ πρόθεσις ἄπεστι, τότε καὶ ἐπιρρηματικόν ἐστι τὸ δηρόν.
urn:cts:greekLit:tlg4083.tlg001.hc:9.330|Ἰστέον δὲ ὅτι τὸ μήτηρ μέ φησι Θέτις διχθαδίας κῆρας φέρειν εἰς θάνατον  δηλοῖ μὲν ὡς διπλαῖ κῆρες ἄγουσι τὸν Ἀχιλλέα ἐς Ἅιδου, αἱ μέντοι δύο  αἰτιατικαί, τὸ ἐμὲ καὶ τὸ κῆρας, διασείουσι τὴν φράσιν, ὡς δῆθεν δυνατὸν ὂν  νοῆσαι, ὡς ὁ Ἀχιλλεὺς τὰς κῆρας ἄγει πρὸς θάνατον κατὰ τοὺς γελοιάζοντασ.
urn:cts:greekLit:tlg4083.tlg001.hc:9.331|Ὅτι ἐν τῷ καὶ δ’ ἂν τοῖς ἄλλοις ἐγὼ παραμυθησαίμην οἴκαδ’ ἀποπλείειν παραμυθήσασθαι τὸ παρηγορῆσαι καὶ παραινέσαι λέγει Ἀχιλλεύς.  Ἰστέον γὰρ ὅτι μῦθος, αἶνος, φάσκειν, ἀγορεύειν, εἰπεῖν, εἰρηκέναι, ὁμοίων  εἰσὶ νοημάτων δηλωτικά. Διὸ καὶ προσλαβόντα τὴν παρα πρόθεσιν ὁμοιότητά  τινα ἔχουσιν ἐννοιῶν καὶ γίνεται ἐκ τοῦ μύθου μὲν τὸ παραμυθεῖσθαι, τοῦ  αἴνου δὲ τὸ παραινεῖν, τοῦ δὲ φάσκειν τὸ παραιφάσκειν καὶ ἡ πάρφασις καὶ  ἡ παραίφασις, τοῦ δὲ ἀγορεύειν τὸ παρηγόρημα, τοῦ δὲ εἰπεῖν τὸ παρειπεῖν,  τοῦ δὲ εἰρηκέναι τὸ παραρρητοί, ὅπερ ὁ ποιητὴς μετ’ ὀλίγα ἐρεῖ. Ἐτόλμησε  δέ τις ἐντεῦθεν ἐκδοῦναι καὶ πάρρησιν, τὴν παράρρησιν. Δῆλον δὲ ὅτι μυθέεσθαι  μὲν καὶ μυθεῖσθαι καὶ παραμυθεῖσθαι Ὁμηρικά, μυθεύεσθαι δέ, τὸ ψευδῶς  λέγειν, τῆς μεθ’ Ὅμηρόν ἐστι χρήσεως.
urn:cts:greekLit:tlg4083.tlg001.hc:9.332|Ὅτι τὸ οὐκέτι Τροίαν  αἱρήσομεν εὐρυάγυιαν, ὅπερ που εἶπεν ὁ βασιλεύς, παραφράζων ἐνταῦθα  διὰ τοῦ Ἀχιλλέως ὁ ποιητής φησιν ἐπεὶ οὐκέτι δήετε, ὅ ἐστιν εὑρήσετε,  τέκμωρ Ἰλίου αἰπεινῆς, τέκμωρ εἰπὼν τὸ ἐν Ἀχαιοῖς σκοπιμώτατον τέλος,  τὴν ἅλωσιν. Τοῦ δὲ δήετε παράγωγον ἡ τοῦ μύθου Δηώ, ἐπεί, φασίν, ἁρπαγεῖσαν τὴν θυγατέρα Κόρην ζητοῦσα ἤκουε πρὸς τῶν ἐντυγχανόντων ἐπὶ  παραμυθίᾳ τὸ δήεις, ὅ ἐστιν εὑρήσεις. Ἴλιον δὲ αἰπεινήν οὐκ ἀπᾷδόν ἐστι  νοῆσαι νῦν καὶ τὴν χαλεπήν, οἷα τοῦ Ἀχιλλέως τοιαύτην ἤδη κρίνοντος αὐτὴν  τοῖς Ἀχαιοῖς.
urn:cts:greekLit:tlg4083.tlg001.hc:9.333|Ἐνταῦθα δὲ κεῖται καὶ τὸ ὑπερσχεῖν οὐκ ἐπὶ νίκης  συνήθως, ἀλλ’ ἐπὶ βοηθείας, εἰπόντος Ἀχιλλέως ὅτι μάλα θεὸς τὴν χεῖρα  ὑπερέσχε τῆς Τροίας, τεθαρσήκασι δὲ λαοί. Ἔστι δὲ ὑπερέσχε τὸ ὑπεράνω  αὐτῆς ἔσχεν, ἐσκέπασεν, ἐφύλαξεν.
urn:cts:greekLit:tlg4083.tlg001.hc:9.334|Κεῖται δ’ ἐν τούτοις καὶ τό:  ἀπόφασθε ἀγγελίαν τοῖς ἀριστεῦσιν, ἀντὶ τοῦ ἀποφατικῶς εἴπατε, ὡς οὐ  πείθεται Ἀχιλλεύς. Ἔνθα καὶ ὅρα ὅτι οὐκ εἶπεν ἀπόφασθε τῷ βασιλεῖ, ἀλλὰ  τοῖς τῶν Ἀχαιῶν ἀριστεῦσιν, ἢ διότι ὀκνεῖ ὅλως ὀνομάζειν ἐκεῖνον ἢ καὶ           ἵνα τοὺς ἀριστέας ἐπεγείρῃ τῷ βασιλεῖ ἀκούσαντας ὡς δι’ αὐτὸν κινδυνεύουσι  καὶ αὐτοί, ὅπερ ἀνεκάλυψε φθάσας ὁ Ἀχιλλεὺς ἐν οἷς παρήγγειλεν εἰπών:  πάντα ἀγορεύειν ὡς ἐπιτέλλω ἀμφαδόν, ὄφρα καὶ ἄλλοι ἐπισκύζωνται Ἀχαιοί.
urn:cts:greekLit:tlg4083.tlg001.hc:9.335|Ἐνταῦθα μέντοι τοῦτο ὑποκρύψας φησὶν ὄφρα ἄλλην φράζωνται  ἀμείνω βουλήν.
urn:cts:greekLit:tlg4083.tlg001.hc:9.336|Λέγει δ’ ἐν τούτοις γνωμικῶς καὶ ὅτι τὸ γάρ, ἤγουν  τοῦτο, γέρας ἐστὶ γερόντων, τὸ τὰ ἀγγελθέντα δηλαδὴ μηνύειν, ὡς δέον  ὂν τοὺς πρέσβεις μὴ ψεύδεσθαι παραποιοῦντας τὰ ἀγγελλόμενα.
urn:cts:greekLit:tlg4083.tlg001.hc:9.337|Ὅτι παροιμιῶδες ἐπὶ τῶν ἐκ πρώτης μὴ τυχόντων οὗ θέλουσι τὸ ὄφρ’ ἄλλην  φράζωνται ἐν φρεσὶ μῆτιν ἀμείνω. οὐ γὰρ αὕτη ἑτοίμη. Ὕστερον δὲ παροιμία  ὁμοία τοιαύτη ἐξεφωνήθη: αὕτη μὲν ἡ μήρινθος οὐδὲν ἔσπασεν, ἀντὶ τοῦ αὕτη  ἡ μηχανὴ οὐδὲν ἤνυσεν, ἐκ μεταφορᾶς τῶν σχοίνοις θηρευόντων ἢ ἁλιευόντων.
urn:cts:greekLit:tlg4083.tlg001.hc:9.338|Ὅτι καὶ ἐνταῦθα ἐν τῷ ἐμεῦ ἀπομηνίσαντος πλεονάζει ἡ ἀπο πρόθεσις, ὥσπερ καὶ ἡ κατα πρόθεσις εὐθὺς ἐν τῷ Φοῖνιξ παρ’ ἡμῖν μένων  κατακοιμηθήτω. Εὕρηται δὲ καὶ ἐπὶ τοῦ ἀποθέσθαι μῆνιν καὶ πραϋνθῆναι,  καὶ οὕτως ἀπὸ μήνιδος γενέσθαι, πρὸς ὁμοιότητα τοῦ ἀπόμαχος γέρων, καὶ  ἀπόμουσον γένος γυναικῶν καὶ ἀπῳδὸν φθέγμα, καὶ ἄποινος θυσία, ἡ δίχα  σπονδῆς οἴνου, καὶ ἀπεμφαῖνον νόημα, καὶ τῶν ὁμοίων, περὶ ὧν καὶ προδεδήλωται.
urn:cts:greekLit:tlg4083.tlg001.hc:9.339|Ὅτι ἑκουσίας ὁδοῦ τὸ ὄφρα μοι ἕπηται, ἢν ἐθέλῃσιν, ἀνάγκῃ  δ’ οὔτι μιν ἄξω. Ἐν ᾧ δείκνυται ὡς ἐναντία ἐστὶ τὸ ἐθελουσίως καὶ τὸ  κατ’ ἀνάγκην γίνεσθαί τι.
urn:cts:greekLit:tlg4083.tlg001.hc:9.340|Ὅτι μετὰ τοὺς Ἀχιλλέως λόγους  οἱ πρέσβεις πάντες ἀκὴν ἐγένοντο σιωπῇ μῦθον ἀγασσάμενοι, μάλα γὰρ  κρατερῶς ἀπέειπεν. Ἔστι δὲ τὸ μὲν ἀπέειπε ταὐτὸν τῷ ἀπέφησεν, ἐξ           οὗ πρὸ ὀλίγου τὸ ἀγγελίην ἀπόφασθε. Τὸ δὲ κρατερῶς ὅμοιον τῷ ἀπηλεγέως, ὃ ἐν προοιμίοις εἴρηκεν ὁ Ἀχιλλεύς. Ὅρα δὲ τὸ πάντες ἐπὶ τριῶν  λεχθέν. οὐ γὰρ ἐξ ἀνάγκης ἡ τοιαύτη λέξις ἀεὶ πολυλαί̈αν δηλοῖ. Ὅτι στρυφνοτέρα μὲν ἡ ῥηθεῖσα τοῦ Ὀδυσσέως δημηγορία καὶ σεμνοτέρα καί, τὸ ὅλον  εἰπεῖν, πρέπουσα πρέσβει βασιλικῷ. Ἡ δὲ ἐφεξῆς τοῦ Φοίνικος πειστικωτέρα  ὡς οἰκείου καί πως ἐλέου ἔοικεν εἰσβολὴ ἐπὶ προϋπαρξάσῃ ἑτέρᾳ πρεσβείᾳ.  Δακρύοις οὖν ὁ γέρων κιρνᾷ τὸ προοίμιον, παρρησιάζεταί τε ἐπὶ πλέον καὶ  ἐντρέπει ὀνειδίζων καὶ ἀφελῶς δὲ λαλεῖ, τῆς βρεφικῆς τοῦ Ἀχιλλέως μεμνημένος ἡλικίας, ἔτι δὲ καὶ ἱστορικήν τινα ὁμοιότητα παραφέρει, καὶ ὅλως  πολυειδῶς ποικίλλεται πρὸς πλείω πιθανότητα, καθὰ προϊοῦσι τῷ λόγῳ  φανεῖται, οὐχ’ ὅτι ῥητορικώτερος Ὀδυσσέως ἐστίν, ἀλλ’ ὅτι οὐδὲν τῶν  τοιούτων ἔπρεπε τῷ Ὀδυσσεῖ, ἀλλ’ αὐτῷ καὶ μόνῳ, οἷα καὶ διδασκάλῳ τοῦ  Ἀχιλλέως καὶ πατρὶ κατὰ θέσιν, ὡς ἐν τοῖς ἑξῆς δειχθήσεται. Ἰστέον δὲ ὅτι   καὶ ὁ Φοῖνιξ ἐκ τοῦ παρόντος, καθὰ ποιεῖν Ὁμήρῳ σύνηθες, καὶ ἀπ’ αὐτῶν τῶν,  ὅ φασι, παρὰ πόδας λαμβάνει τὸ πρεσβευτικὸν προοίμιον, ὡς καὶ Ὀδυσσεὺς  πρὸ αὐτοῦ.
urn:cts:greekLit:tlg4083.tlg001.hc:9.341|Εἰπόντος γὰρ Ἀχιλλέως ὅτι ὁ Φοῖνιξ αὐτόθι κατακοιμηθήτω, ὄφρα μοι ἐν νήεσσι φίλην ἐς πατρίδα ἕπηται αὔριον, ἢν ἐθέλῃσιν,  ἀνάγκῃ δ’ οὔ τί μιν ἄξω, ὁ Φοῖνιξ ὀψὲ μετέειπε, δάκρυα ἀναπρήσας, ἤγουν  δακρύσας, ἐξ αὐτοῦ προοιμίου, ὡς εἴρηται, πέρι γὰρ δίε νηυσὶν Ἀχαιῶν. Εἰ  μὲν δὴ νόστον γε μετὰ φρεσί, φαίδιμ’ Ἀχιλλεῦ, βάλλεαι, οὐδέ τι πάμπαν  ἀμύνειν νηυσὶ θοῇσι πῦρ ἐθέλεις ἀί̈δηλον, ἐπεὶ χόλος ἔμπεσε θυμῷ, πῶς ἂν  ἔπειτ’ ἀπὸ σεῖο, φίλον τέκος, αὖθι λιποίμην οἶοσ; ἤγουν πῶς ἄν σου μεμονωμένος ἀπολιποίμην; Ὅρα δὲ καὶ ὡς τῷ γέροντι περὶ νηυσὶ δεδιότι προέδραμε  τῆς δημηγορίας τὸ δάκρυον, οἶκτον πολὺν ἐφελκόμενον. Ἐπεὶ καὶ ἀριδάκρυες           κατὰ τὴν παροιμίαν οἱ ἀγαθοί. Διὸ καὶ συγχέει τῷ μαθητῇ τὸν θυμόν, ὡς  ἐκεῖνος ἐν τοῖς ἐφεξῆς ἐρεῖ, καί πως τέγγει τὴν ἐκείνου σκληρότητα. Καὶ  ὅτι εἰρωνεύεται κατὰ ἤθους βαρύτητα, ἐν οἷς φησι πῶς ἂν ἀπολιποίμην σου.  Τὸν γὰρ Ἀχιλλέα μᾶλλον ἐχρῆν εἰπεῖν: πῶς ἄν σου λιποίμην, ᾧ με συνέστησεν  ὁ πατήρ. οὐ γὰρ κελεύειν ἐχρῆν ἀλλὰ κελεύεσθαι ὑπὸ τοῦ διδασκάλου οὐδὲ  ἡγεῖσθαι τοῦ ἀπόπλου ἀλλ’ ἕπεσθαι.
urn:cts:greekLit:tlg4083.tlg001.hc:9.342|Τὸ δὲ ἀναπρήσας ἀντὶ τοῦ  ἀναπεράσας ἐκ τοῦ ἐγκεφάλου ἢ ἀναφυσήσας, ὡς ἀπὸ τοῦ πρήθω ῥήματος,  καὶ γεμίσας τοὺς ὀφθαλμούς. ὅθεν καὶ τὸ ἄνεμος ἱστίον ἔπρησε. Τοῦ δὲ  δίε περὶ νηυσίν, ὅ ἐστιν ἐφοβεῖτο, ἐνεστὼς τὸ δίω διὰ μόνου διχρόνου. ἐξ  οὗ κατὰ ἀναδιπλασιασμὸν καὶ τὸ δεδιέναι καὶ ἡ δειδία καὶ ὅσα τοιαῦτα. Εἰ  δὲ καὶ τὸ ἐπιτρέχειν τῷ κατὰ δέος φεύγοντι διώκειν λέγεται παρὰ τὸ δίειν  ὦκα, ὁμώνυμον ἄρα τὸ δίειν, δηλοῦν καὶ τὸ φεύγειν καὶ τὸ κατατρέχειν τῶν  δειλαινομένων. Δοκεῖ δὲ διφορεῖσθαι τὸ δίειν, καθὰ καὶ τὸ φθίειν. καὶ τοῦ  μὲν γραφομένου ἐν μόνῳ διχρόνῳ ἰδοὺ ἡ χρῆσις πέφηνεν. Ὡς δὲ καὶ ἐν διφθόγγῳ  γράφεται δείω, φαίνεται ἐκ τοῦ δέος, ἐν ᾧ ἀπὸ διφθόγγου ἀνεφάνη τὸ ε , καθὰ  ἐκ τοῦ νείφω τὸ νέφος, ἔτι δὲ καὶ ἐκ τοῦ δείδω, γενομένου πλεονασμῷ τοῦ δ ἐκ τοῦ δείω, καὶ ἀπὸ τοῦ δείμου δὲ τοῦ δηλοῦντος τὸν φόβον.
urn:cts:greekLit:tlg4083.tlg001.hc:9.343|Τὸ δὲ ἐν φρεσὶ βάλλεαι Ἀττικῶς ἐγράφη ἀντὶ τοῦ βάλλεις, τίθης. Τὸ  δὲ οὐδέ τι πάμπαν ἶσον ἔστι τῷ οὐδαμῶς, οὐδ’ ὅλως. Τὸ δὲ ἀμύνειν νηυσὶ  πῦρ κατὰ τὸ πλῆρες πέφρασται, καθὰ καὶ τὸ ἀλεξήσῃς κακὸν ἦμαρ. Ἄλλως  δὲ τὸ ἀμῦναι μόνον καὶ μόνον τὸ ἀλεξῆσαι ἐλλιπές ἐστι.
urn:cts:greekLit:tlg4083.tlg001.hc:9.344|Πῦρ δὲ  ἀί̈δηλον τὸ μὴ ἵζον καὶ οἷον καθήμενον ἀλλὰ προϊὸν καὶ νεμόμενον τὰ παρατυχόντα, ἵνα ᾖ ἀί̈ζηλον καὶ συνήθει τροπῇ τοῦ ζ εἰς δ ἀί̈δηλον. Τὸ δὲ ἐπεὶ χόλος  ἔμπεσε θυμῷ πολεμίου δηλονότι δίκην, πάνυ ἐντρεπτικῶς εἶπεν ὁ Φοῖνιξ,  αἰσχύνων τὸν ἥρωα ὡς ὀργίλον, οὐ μήν, ὡς ἐκεῖνος οἴεται, φιλότιμον. Τὸν  δὲ χόλον τοῦτον προϊὼν θυμὸν μέγαν ἐρεῖ. Ἐπιεικῶς δὲ εἴρηται καὶ ἀμφότερα.  Οὐ γὰρ ἀληθῶς χόλος ταὐτὰ καὶ θυμός, ἀλλὰ μῆνις αὐτόχρημα, εἰ μὴ ἄρα  καὶ κότοσ. Ἀστείως δὲ πάντως εἴρηται τὸ ἐνέπεσε θυμῷ, ἀντὶ τοῦ πολεμικῶς ἐπῆλθεν. Οὕτω Τρῶες ἐμπίπτουσι ταῖς τῶν Ἀχαιῶν νηυσὶ καὶ πῦρ δὲ  ὕλῃ καὶ ἕτερα βλαπτικὰ ἑτέροις τισί.
urn:cts:greekLit:tlg4083.tlg001.hc:9.345|Λέγει δὲ ὁ Φοῖνιξ  τῷ Ἀχιλλεῖ καὶ ὅτι σοὶ δέ μ’ ἔπεμπε γέρων ἱππηλάτα Πηλεὺς ἤματι τῷ,  ὅτε σ’ ἐκ Φθίης Ἀγαμέμνονι πέμπε νήπιον, οὔ πω εἰδόθ’ ὁμοιί̈ου πολέμοιο  οὐδ’ ἀγορέων, ἵνα τ’ ἄνδρες ἀριπρεπέες τελέθουσι. τοὔνεκά με προέηκε διδασκέμεναι τάδε πάντα, μύθων τε ῥητῆρ’ ἔμεναι πρηκτῆρά τε ἔργων, ἤγουν διδάσκαλον λόγων τε καὶ ἔργων τῷ Ἀχιλλεῖ. Φασὶ γάρ τινες νεώτατον τὸν Ἀχιλλέα  εἰς τὸν Τρωϊκὸν ἐλθεῖν πόλεμον, ὡσεὶ δώδεκα ὄντα ἐτῶν. Καὶ σημείωσαι  ὅτι ἣν ἔχει ἀρετὴν ἔν τε λόγοις ἔν τε ἔργοις ὁ Ἀχιλλεύς, ἑαυτῷ ἐπιγράφεταί  πως ὁ Φοῖνιξ. διὸ καὶ ἐποφείλεται χάριτας, ὧν μία καὶ τὸ πεισθῆναι νῦν τὸν  μαθητὴν αὐτῷ πρεσβεύοντι. Ὅτι δὲ ῥήτωρ ἕπεται τῷ Ἀχιλλεῖ ὁ Φοῖνιξ καὶ           σύμβουλος, καὶ ὁ Γεωγράφος ἱστορεῖ. Φασὶ δὲ οἱ παλαιοὶ ὅτι δυνάμενος καλλωπίσαι τὸν λόγον ἐμφανῶς ἐν τῷ εἰπεῖν μύθων τε ῥητῆρα ἔργων τε πρηκτῆρα,  ὅμως οὐκ ἐποίησεν οὕτω, ἀλλὰ μετέθηκε τὸ πρηκτῆρα κἀντεῦθεν τὸ ὁμοιοτέλευτον συνεσκίασεν, ἵνα μὴ ἐν σκυθρωποῖς ὁ λόγος ἐμφανέστατα καλλωπίζηται.
urn:cts:greekLit:tlg4083.tlg001.hc:9.346|Τὸ δὲ προέηκε φθάσας ἡρμήνευσε ἐν τῷ σοὶ δέ μ’ ἔπεμπε  γέρων ἱππηλάτα Πηλεύς, δὶς εἰπὼν ἐκεῖ τὸ ἔπεμπεν, οἷα τοῦ γέροντος  ἐμφανῶς ταὐτολογοῦντος διὰ τὸ ἀγωνιᾶν. Ἔνθα ὅρα καὶ ὡς ἄλλως μὲν πέμπεται  ὁ Φοῖνιξ τῷ Ἀχιλλεῖ. διδάσκαλος γάρ. ἄλλως δὲ ὁ Ἀχιλλεὺς τῷ βασιλεῖ.  σύμμαχος γάρ. Ὅθεν καὶ ὥσπερ οὐκ ἂν δεόντως ὁ Φοῖνιξ ἀπολίποιτο τοῦ  Ἀχιλλέως, ᾧ ἐπέμφθη, οὐδ’ ἂν τοῦ βασιλέως ὁ Ἀχιλλεύς. Διὸ καὶ ἐγγὺς ὁ  ῥήτωρ παρέθετο κατὰ συνάφειαν τὸ σοὶ δέ μ’ ἔπεμπε γέρων Πηλεύς, ὅτε  σ’ ἐκ Φθίης Ἀγαμέμνονι πέμπε, διδάσκων τὸν μαθητὴν διὰ τοῦτο χρῆναι  καὶ αὐτὸν εἰπεῖν τῷ βασιλεῖ: πῶς ἂν ἔπειτ’ ἀπὸ σεῖο λιποίμην, ᾧ ἐπέμφθην  ὑπὸ τοῦ πατρός. Ἀγαθὴ δὲ λέξις τὸ πέμπε. διὸ καὶ ἐδισσεύθη κατ’ ἐπιμονήν,  ἡ αὐτὴ οὖσα τῷ ἔστειλε.
urn:cts:greekLit:tlg4083.tlg001.hc:9.347|Τὸ δὲ ἱππηλάτα Πηλεύς ἔχει τινὰ παρηχήσεως ἔμφασιν, εἰ καὶ μὴ σπουδαίαν. ἐρρέθη δὲ καὶ ὁ Φοῖνιξ ἀνωτέρω ἱππηλάτης.  Ἀναγκαίως δὲ ἱππηλάτα λέγει Ὅμηρος διὰ δάκτυλον μετρικόν. Ὁ γὰρ ἱππηλάτης, ὥσπερ καὶ ὁ τοξότης καὶ ὁ ἱππότης καὶ ὁ δεσπότης, ἀσυντελῆ τοῖς ἡρωί̈ζουσι διὰ τὸ ἐν αὐτοῖς ἀμφίμακρον.
urn:cts:greekLit:tlg4083.tlg001.hc:9.348|Τὸ δὲ πέμπε δέεται πάντως           ὑποδιαστολῆς βελτιούσης διάνοιαν ἐν τῷ πέμπε νήπιον, ἵνα μή τις, ὡς  τοῦ ν ἡνωμένου τῷ ῥήματι, νοήσῃ ὅτι ἔπεμπεν οὐ νήπιον ἀλλὰ ἤπιον. Ἰστέον  δὲ ὅτι πέμπειν παρὰ τοῖς μεθ’ Ὅμηρον καὶ τὸ στέλλεσθαι θριαμβικῶς, ὅθεν καὶ  πομπή, ὁ θρίαμβος, ὃν προέλευσιν ἡ κοινὴ γλῶσσα λαλεῖ, καὶ πομπεῖα παρ'  Ἀττικοῖς ἱερὰ σκεύη χρήσιμα ἐν τοιαύταις πομπαῖσ.
urn:cts:greekLit:tlg4083.tlg001.hc:9.349|Τὸ δὲ εἰδότα  πολέμου συνήθη Ὁμήρῳ σύνταξιν ἔχει τὴν μετὰ γενικῆς. οὐ γὰρ μόνον τὸ  εὖ εἰδώς, ἀλλὰ καὶ αὐτὸ μόνον τὸ εἰδώς γενικῇ συντάσσει. Οὕτω δὲ καὶ τὸ  γνῶναι, ὡς ἡ Ὀδύσσεια δηλοῖ. Διὰ τί δὲ ὁμοίϊος ὁ πόλεμος λέγεται, προδεδήλωται.
urn:cts:greekLit:tlg4083.tlg001.hc:9.350|Ἀγορὰς δὲ τοὺς δημηγορικοὺς λόγους φησί. Τὸ δὲ ἔνθα ἄνδρες  ἀριπρεπέες δύναται μὲν καὶ ἐπὶ πολέμου νοεῖσθαι καὶ ἐπὶ ἀγορᾶς, μάλιστα  δὲ κρεῖττον ἐπὶ ἀγορᾶς. Καὶ ἐν ἄλλοις γὰρ ὁ ποιητὴς τὸν ἄριστον δημηγόρον  ἐπὶ πλέον ἐξαίρει τοῦ πολεμιστοῦ, εἰ καὶ ἄλλως κυδιάνειρα λεγομένη καὶ ἡ  μάχη ἀριπρεπέας νοεῖται ἄνδρας ποιεῖν καὶ αὐτή.
urn:cts:greekLit:tlg4083.tlg001.hc:9.351|Τοῦ δὲ διδασκέμεναι τάδε πάντα ἐφερμηνευτικὸν εὐθὺς ἐπῆκται τὸ μύθων τε ῥητῆρα εἶναι  πρηκτῆρά τε ἔργων. Καὶ ὅρα ὅτι, ὥσπερ πρὸ ὀλίγων τὸ οἳ δ’ ἄρα πάντες  ἀκὴν ἐγένοντο ἐπὶ τριῶν ἔφη ἀνδρῶν, οὕτω καὶ ἐνταῦθα τὸ πάντα ἐπὶ πραγμάτων δύο, τοῦ λόγοις παιδεῦσαι καὶ ἔργοις. Δοκεῖ δὲ καλῶς ἐπί γε τοιούτων  ῥηθῆναι τὸ πάντες καὶ τὸ πάντα. Οἱ ἄνδρες τε γὰρ Φοῖνιξ καὶ Ὀδυσσεύς εἰσι  καὶ Αἴας οἱ ἀντὶ πολλῶν, καὶ τὰ πράγματα λόγοι καὶ πράξεις, ὧν τὸ πολυσχιδὲς  μικροῦ δεῖν ἀμύθητον. Ἰστέον δὲ καὶ ὅτι ῥήτορα οὐκ οἶδεν εἰπεῖν Ὅμηροσ —   Οὔπω γὰρ ἐπεχωρίαζε τότε ἡ λέξις. — , ῥητῆρα δὲ λέγει, ὡς καὶ φράτωρ  φράτηρ ἐλέγετο παρὰ τοῖς παλαιοῖς. Ὅρα δὲ τὸ πρηκτῆρά τε ἔργων δι’ οὗ  διδασκάλου τελείου ἐκφαίνεται ἀρετή. Ὡς γὰρ ὁ τῶν μύθων ῥητὴρ ῥητορεύων            διδάσκει τὸν μυούμενον, ὡς οὕτω χρὴ ῥητορεύειν, οὕτω καὶ ὁ τῶν ἔργων   πρηκτὴρ πράττων παιδεύει τὰ πρακτέα τὸν μαθητήν, οὐ μὴν λέγων μόνον καὶ  ἐρεθίζων. οὕτω καὶ ὁ μουσικὸς ἐνάγει πρὸς μάθησιν, οὕτω καὶ πᾶς ὁστισοῦν ὁ  πράττειν ἐπιστημοναρχῶν, ἵνα μὴ μακρὰ λέγωμεν. Οὐκοῦν πρακτικώτατος  ὢν ὁ Φοῖνιξ τοιοῦτον καὶ τὸν Ἀχιλλέα ἐποίησεν.
urn:cts:greekLit:tlg4083.tlg001.hc:9.352|Ὅτι ὁ Φοῖνιξ  τὸ πῶς ἂν ἔπειτ’ ἀπὸ σεῖο, φίλον τέκος, αὖθι λιποίμην παραφράζων φησὶ  πρὸς Ἀχιλλέα ὡς ἄν, ἤγουν ὄντως ἄν, ἔπειτ’ ἀπὸ σεῖο, φίλον τέκος, οὐκ  ἐθέλοιμι λείπεσθαι, καὶ ἐπάγει οὐδ’ εἴ κέν μοι ὑποσταίη θεὸς αὐτὸς γῆρας  ἀποξύσας θήσειν νέον ἡβώωντα, οἷον ὅτε πρῶτον λίπον Ἑλλάδα καὶ ἑξῆς.
urn:cts:greekLit:tlg4083.tlg001.hc:9.353|Καὶ ὅρα τὸ ἀποξύσας προσφυῶς ῥηθὲν τῇ τοῦ γεροντικοῦ δέρματος  τραχύτητι, δι’ ἣν καὶ πάγουρον αὐτὸν ἡ Κασάνδρα που καλεῖ. Ξύεται γὰρ τὸ  τραχύ, ὡς ἂν εὐθετισθῇ πρὸς λειότητα.
urn:cts:greekLit:tlg4083.tlg001.hc:9.354|Τὸ δὲ ὑποσταίη θεός ἀντὶ  τοῦ ὑπόσχηται, ἐγγυήσηται, καθ’ ὃ σημαινόμενον λέγει καὶ προϊών, ὅτι ὁ  βασιλεὺς δῶρα τὰ μὲν διδοῖ, τὰ δὲ ὑπέστη, τουτέστιν ὑπέσχετο. Τὸ δὲ αὐτός  κατ’ ἐξοχὴν ῥηθὲν ἐν τῷ θεὸς αὐτός διαστολὴν ἔχει πρὸς τὸν θέσει θεόν,  ὁποῖός τίς ἐστιν ὁ ἔνθεος καὶ ὁ ἀγχίθεοσ.
urn:cts:greekLit:tlg4083.tlg001.hc:9.355|Σημείωσαι δὲ ὅτι νέος  μὲν ὢν ὁ Φοῖνιξ ἐκ τῆς πατρίδος εἰς τὸν Πηλέα ἦλθεν, οὐ τοιοῦτος δέ, ὁποῖος  ὁ Ἀχιλλεὺς πρὸς τοῦ Πηλέως παρετέθη τῷ Φοίνικι. Αὐτὸς μὲν γὰρ νήπιος  οὔτε λόγων ἐπιστήμων οὔτε ἔργων, ὁ δὲ Φοῖνιξ οὐδέν τι τοιοῦτος ἀλλ’ εὐδόκιμος,  ὡς μετ’ ὀλίγα φανεῖται. Διὸ καὶ πλειόνων χαρίτων ὁ Ἀχιλλεὺς ὀφειλέτης  τῷ Φοίνικι.
urn:cts:greekLit:tlg4083.tlg001.hc:9.356|Ὅτι Ἑλλαδικὸς ἀνέκαθεν ὢν ὁ Φοῖνιξ εἶτα ὕστερον  εἰς Φθίαν ἐξίκετο φυγὼν δι’ αἰτίαν, ἥτις μετ’ ὀλίγα ῥηθήσεται. Φησὶ γοῦν ὅτε  πρῶτον λίπον Ἑλλάδα καλλιγύναικα φεύγων νείκεα πατρὸς Ἀμύντορος  Ὀρμενίδαο. Ὁ δὲ Γεωγράφος ἐκ τοῦ Θετταλικοῦ Ὀρμενίου τοῦ ἐν τῇ Βοιωτίᾳ  γραφέντος ἱστορεῖ δοκεῖν τισι τὸν Φοίνικα φυγεῖν εἰς Φθίαν. Διό, φησί, τινὲς  ἀντὶ τοῦ οἷον ὅτε πρῶτον λίπον Ἑλλάδα καλλιγύναικα γράφουσιν οἷον  ὅτε πρῶτον λίπον Ὀρμένιον πολύμηλον. Φασὶ γὰρ τὸ χωρίον ὑπὸ Ὀρμένου  κτισθῆναι, υἱοῦ Κερκάφου, παιδὸς Αἰόλου, Ὀρμένου δὲ γενέσθαι Ἀμύντορα,  οὗ Φοῖνιξ καὶ Εὐαίμων, οὗ Εὐρύπυλος, ὅθεν φυλαχθῆναι τὴν διαδοχὴν Εὐρυπύλῳ, ὡς ἀπελθόντος τοῦ Φοίνικος. Τινὲς δέ, φησί, Φωκέα ποιοῦσι τὸν Φοίνικα,  νοοῦντες τὸν ἐν Ἐλεῶνι Ὀρμενίδην Ἀμύντορα, οὗ τὸν δόμον Αὐτόλυκος ἀντετόρησε, πατέρα τοῦ Φοίνικος ὄντα ἐξ Ἐλεῶνος τῆς περὶ Παρνασόν. Ἰστέον  δὲ ὡς οὔτε τὸ Ὀρμένιον οὔτε ὁ Ὄρμενος οὔτε ὁ ἐξ αὐτοῦ Ὀρμενίδης ἐξ  ἀνάγκης ἐκ τοῦ ὁρμᾶν γίνονται, ἵνα καὶ δασύνωνται, ἀλλ', ὡς εἰκός, ἐκ τοῦ  ὄρω, τὸ διεγείρω, οὗ παθητικὸν ὀρόμενος καὶ ἐν συγκοπῇ ὄρμενοσ.
urn:cts:greekLit:tlg4083.tlg001.hc:9.357|Ὅτι ἡ μήτηρ τοῦ Φοίνικος Ἱπποδάμεια παρευδοκιμουμένη ἔρωτι παλλακίδος  τῆς Κλυτίας, ἧς ἤρα ὁ τοῦ Φοίνικος πατὴρ Ἀμύντωρ, καὶ δυσωπήσασα τὸν  υἱὸν τὰ εἰς τὴν ῥηθησομένην ἐκδίκησιν, αἰτία γέγονεν αὐτῷ τοῦ ἐκ τῆς πατρίδος,  ὡς ἐρρέθη, φυγεῖν. Ἱστορῶν γοῦν τὰ τοιαῦτα ὁ Ὁμηρικὸς Φοῖνίξ φησιν,  ὅτι εἰς τὸν Πηλέα ἐξικόμην φεύγων νείκεα πατρός, ὡς εἴρηται, ὅς μοι παλλακίδος πέρι χώσατο καλλικόμοιο, τὴν αὐτὸς φιλέεσκεν, ἀτιμάζεσκε δ’ ἄκοιτιν,   μητέρ’ ἐμήν. ἣ δ’ αἰὲν ἐμὲ λισσέσκετο γούνων παλλακίδι προμιγῆναι, ἵν'  ἐχθήρειε γέροντα. Ἀφίσταται γὰρ γέροντος νέα γυνὴ πειραθεῖσα ἡβῶντος  ἀνδρός.
urn:cts:greekLit:tlg4083.tlg001.hc:9.358|Ὁ δὲ τοῖς τοκεῦσιν ὁμόνοιαν πραγματευόμενος ἐπείσθη τῇ  μητρί. Φησὶ γὰρ ὁ Φοῖνιξ τῇ πιθόμην, ἤγουν τῇ μητρί, καὶ ἔρεξα, μιγεὶς  δηλαδὴ τῇ Κλυτίᾳ, ἣν ὁ πατὴρ Ἀμύντωρ οὔπω μὲν ἔγνω, καθὰ οἱ παλαιοί φασιν,  εἰς τοῦτο δὲ ἀνέτρεφε. Διὸ οὐδὲ μιγῆναί φησιν ὁ Φοῖνιξ τῇ παλλακίδι ἀλλὰ προμιγῆναι, ἤτοι πρὸ ἐκείνου μιγῆναι, ἵνα ἐχθήρειε τὸν γέροντα. Πατὴρ δ’ ἐμός,  φησίν, αὐτίκ’ ὀϊσθείς, ὅ ἐστι γνούς, πολλὰ κατηρᾶτο, στυγερὰς δ’ ἐπεκέκλετο  Ἐριννῦς, μή ποτε γούνασιν οἷσιν, ὅ ἐστιν ἰδίοις, ἐφέζεσθαι φίλον υἱὸν ἐξ  ἐμέθεν γεγαῶτα, ἵνα δηλαδὴ ὁ λυπήσας πατέρα δυστυχήσῃ περὶ παιδὸς  γονήν. θεὸς δέ, φησίν, ἐτέλειεν ἐπαράς. Καὶ καταντᾷ μετὰ πολλὰ ὁ λόγος  τῷ διδασκάλῳ εἰς τὸ ἀντὶ υἱοῦ τὸν Ἀχιλλέα ἐκθρέψασθαι καὶ παῖδα ποιήσασθαι  καὶ τηλικοῦτον θεῖναι ὁποῖος νῦν ἐστιν. Ἀναμνήσει δὲ καὶ ὅπως ἐπαιδαγώγει  αὐτόν. Ἔνθα καὶ σημειοῦνται οἱ παλαιοί, ὡς οὐχ’ ὑπὸ Χείρωνος Ὅμηρος οἶδε  τραφῆναι τὸν Ἀχιλλέα, εἰ μὴ ἄρα ἴσως μόνην παιδευθῆναι τὴν ἰατρικήν.
urn:cts:greekLit:tlg4083.tlg001.hc:9.359|Εἶτα εἰπὼν ἀλλ', Ἀχιλλεῦ, δάμασον θυμὸν μέγαν καὶ τὰ ἑξῆς,  ῥητορεύσας δὲ καὶ περὶ λιτῶν τὰ ἐν τοῖς ἑξῆς ῥηθησόμενα, ἐπάγει καὶ ἱστορίαν  τὴν κατὰ τὸν Μελέαγρον οἰκείως πάνυ τῷ πράγματι καὶ συμβουλεύει ἑκόντα  τοῖς Ἕλλησιν ἐπαμῦναι, μήποτε καὶ αὐτὸς τὸ τοῦ Μελεάγρου πάθοι.            Καὶ γὰρ ἐκεῖνος, ὡς ἐν τοῖς ἑξῆς ἱστορηθήσεται, δῶρα μὲν λαμβάνων καὶ  δυσωπούμενος οὐκ ἐπείθετο, ὕστερον δὲ ὑπ’ ἀνάγκης τὸν μὲν πόλεμον, ᾧ  θυμῷ εἴξας, κατειργάσατο, τῆς δὲ τιμῆς καὶ τῶν δώρων ἐξέπεσεν.
urn:cts:greekLit:tlg4083.tlg001.hc:9.360|Ὅρα δὲ ὅτι πρὸς τὸ φιλέεσκε τὸ ἀτιμάζεσκεν ἀντέθετο συγγενές τι ὂν τῷ  μισεῖν.
urn:cts:greekLit:tlg4083.tlg001.hc:9.361|Τὸ δὲ λισσέσκετο γούνων ἔλλειψιν ἔχει ἢ προθέσεως, ἵνα  ᾖ λίσσετο ὑπὲρ γούνων ἢ διὰ γούνων, ἢ μάλιστα μετοχῆς, ἵνα λέγῃ ὅτι ἐλίσσετο  ἁπτομένη γονάτων.
urn:cts:greekLit:tlg4083.tlg001.hc:9.362|Ἰστέον δὲ καὶ ὅτι τὸ τῇ πιθόμην καὶ ἔρεξα  ἐνδέδωκε τῷ Κωμικῷ μέθοδον εἰπεῖν, ὡς τῷ πατρὶ πειθόμενος καὶ ἐξάμαρτε,  ἵνα καὶ ὁ Φοῖνιξ εἴπῃ, ὡς τῇ μητρὶ πεισθεὶς ἥμαρτον. Σεμνῶς δὲ ἡ τοιαύτη  ἔννοια εἴρηται. Ῥέξαι γὰρ ὁ Φοῖνιξ λέγει τὸ μιγῆναι τῇ παλλακῇ, εὐφημῶν καὶ  φειδόμενος ὀλιγάκις λέγειν κακά. Ἐκ δὲ τοῦ τοιούτου σεμνοῦ θαλαμηπόλου  λέξιν ἐρανισάμενος καὶ ὁ Ἀττικιστὴς Ἀλκίφρων ἔφη, ὡς ὁ δεῖνα οἷός τε ἦν  ἐν ὀφθαλμοῖς ὁρώντων ἁπάντων τὴν ψάλτριαν ἐνεργεῖν. Ταὐτὸν γὰρ νοεῖ τὸ  ῥέζειν καὶ τὸ ἐνεργεῖν καὶ ἐν ἀμφοῖν σεμνότητος παραπετάσματι τὸ τοῦ  πράγματος δυσπρόσοπτον συγκαλύπτεται. Ὁμηρικὸν δέ τι καὶ παρὰ Σοφοκλεῖ  ἐν Φιλοκτήτῃ τὸ οὔτέ τι ῥέξας, κακὸν δηλαδή. Οὕτω γὰρ νοεῖται, εἰ καὶ  παντελῶς ἐκεῖ σιωπᾶται, τὸ ῥεχθέν. Σημείωσαι δὲ ὅτι τὸ παρὰ τοῖς ῥήτορσι  ζήτημα ἐκεῖνο τό: νόμος τὸν παῖδα τοῖς γονεῦσιν ἐπαμύνειν, μητρί τις ἐπαμύνας πρὸς τοῦ πατρὸς τυπτομένῃ ἀποκηρύττεται, ἐντεῦθεν δοκεῖ τὴν τῆς  πλάσεως ἀρχὴν λαβεῖν. Κἀνταῦθα γὰρ ὁ Φοῖνιξ ἀδικουμένῃ τῇ μητρὶ τιμωρήσας δυσκόλου πειρᾶται τοῦ πατρός. Εἰ δὲ ψέγεται ὡς πατέρα λυπήσας, ἀλλὰ  λύεται τὸ ἔγκλημα διὰ τοῦ φύσει δικαίου. Γάμον γὰρ ἀδικούμενον ἀνωρθώσατο,  οἷς τὸν πατέρα μὴ ἀδικήσας ἐλύπησεν. Εἰ δὲ ἀνόσιόν τις ἐρεῖ τὸ πραχθέν,  ἐψεύσατο. Ἤδη γὰρ εἴρηται, ὡς οὐκ ἐμίγη ἀλλὰ προεμίγη τῇ παλλακῇ. Καὶ  ἄλλως δέ, εἰ καὶ διὰ τὸν πατέρα ἴσως ἀνόσιος, ἀλλ’ ἄλλον τρόπον ὅσιος τιμωρῶν  μητρί, τοῦτο δὴ καλὸν τῇ τραγῳδίᾳ ἀντίστροφον. Ἀπίων δέ φησιν, ὅτι Ἀριστόδημος ὁ Νυσσαεὺς ῥήτωρ τε καὶ γραμματικὸς μετέγραψεν ἀντὶ τοῦ τῇ  πιθόμην καὶ ἔρεξα τῇ οὐ πιθόμην οὐδ’ ἔρεξα, καὶ εὐδοκιμήσας ἐτιμήθη,  ὡς εὐσεβῆ τιμήσας τὸν ἥρωα. Πρὸ δὲ αὐτοῦ Σωσιφάνης τὴν τοιαύτην εὗρε  γραφήν. καὶ Εὐριπίδης δὲ ἐν Φοίνικι ἄπταιστον τὸν ἥρωα συντηρεῖ. Ἄριστον  δὲ τὸ τῆς μητρὸς ἐπεισόδιον. Ἔοικε γὰρ λέγειν ὁ Φοῖνιξ, ὅτι οὐδὲ ἐμοὶ τότε  συνήνεγκε πεισθέντι τῇ μητρί. Οὔκουν οὐδὲ σὲ ὀνήσει μήτηρ ἡ Θέτις, συμβουλεύσασα τῆς τῶν Ἑλλήνων ἀποσχέσθαι συμμαχίας, καὶ εἰποῦσα ἀλλὰ σὺ  μὲν μήνιε καὶ τὰ ἑξῆς. Σημείωσαι δὲ καὶ ὅτι ἀπορήσαντες οἱ παλαιοί, πῶς  ποτε τὸν ἐπὶ πράξει οὐκ ἀγαθῇ διάφορον τῷ πατρὶ Φοίνικα παιδαγωγὸν ἐπέστησε τῷ Ἀχιλλεῖ ὁ Πηλεύς, λύουσιν, ὡς ἀγαθοὶ διδάσκαλοι οἱ παθημάτων  πεῖραν σχόντες καὶ ἑαυτοὺς ἀνακτησάμενοι. Καὶ Χείρωνα γάρ φασι τρωθέντα  ποτὲ τὴν χεῖρα τὴν διὰ βοτανῶν ἐπινοήσασθαι ἰατρικήν, καὶ τὸν Σηλυβριανὸν  παιδοτρίβην Ἡρόδικον διὰ πόνους ἐμπεσόντα φθόῃ μελετῆσαι τὰ περὶ δίαιταν.
urn:cts:greekLit:tlg4083.tlg001.hc:9.363|Ὅρα δέ, εἰ καθ’ ὑποκορισμὸν ἡ παλλακὶς ἐρρέθη, καθά που ἐν τοῖς  μετὰ ταῦτα καὶ ἡ ἀγκαλίς. Δοκεῖ γάρ, ὥσπερ πύλη πυλίς, οὕτως εἶναι καὶ  ἀγκάλη ἀγκαλίς καὶ παλλακή παλλακίς. Τοῦτο δὲ παρετηρήθη διὰ τοὺς  κελεύσαντας μὴ εἶναι ὑποκορισμὸν παρὰ τῷ ποιητῇ. Πόθεν δὲ γίνεται παλλακή,  προδεδήλωται. Ἰστέον δὲ ὅτι νεωτάτη δοκεῖ εἶναι ἡ ἁπλῶς παλλακή. Μνηστέον γὰρ ὅτι, καθὰ καὶ προδεδήλωται, ταὐτὸν πάλλακα εἰπεῖν ἡλικίας λόγῳ  καὶ βούπαιδα καὶ ἀντίπαιδα καὶ μελλέφηβον, ἐξ οὗ δὴ πάλλακος ἡ παλλακίς.  Ὡς δὲ καὶ ἡ Παλλὰς μετέχει τι τῆς τοιαύτης λέξεως, προεδηλώθη που καὶ            αὐτό. Σαφέστερον δὲ ταῦτα φράζει ὁ γράψας, ὅτι παλλακαὶ καλοῦνται τὸ μὲν  ἀκριβὲς τῶν παιδίσκων αἱ νέαι, καθὰ καὶ τῶν ἀρρένων πάλλακες. Ταύταις  δὲ ἡσσώμενοί ποτε διὰ τὴν ἀκμὴν οἱ δεσπόται ἀφιᾶσι καλεῖσθαι αὐτὰς οὕτω,  κἂν μηκέτι νέαι ὦσι.
urn:cts:greekLit:tlg4083.tlg001.hc:9.364|Τὸ δὲ αἰὲν λίσσετο τὸ δυσπειθὲς δηλοῖ τοῦ   παιδὸς εἰς τὸ λυπῆσαι πατέρα εἰ καὶ ὕστερον ἡ μήτηρ ἱκετεύουσα ἐξενίκησε.
urn:cts:greekLit:tlg4083.tlg001.hc:9.365|Τὸ δὲ ἔρεξα φυσικῶς, οὐ μὴν Ἀττικῶς, ἀδίπλαστον ἔχει τὸ ρ .
urn:cts:greekLit:tlg4083.tlg001.hc:9.366|Στυγεραὶ δὲ Ἐρρινῦς αἱ φρικταὶ καί, ὡς εἰπεῖν, κρυεραὶ καὶ ῥιγεδαναί,  παρὰ τὴν Στύγα τὴν ἐν Ἅιδου πηγήν, ὡς πολλαχοῦ φαίνεται. Δαιμόνια δὲ  τιμωρητικὰ αἱ Ἐριννύες, μάλιστα μὲν ἐκδικοῦσαι τὰ εἰς γονεῖς ἁμαρτήματα,  δοκοῦσαι δὲ καὶ λοιποῖς ἐπεξιέναι ἀδικήμασιν, ὡς αἱ ποιήσεις δηλοῦσιν. Ὅτι  δὲ πτερωταὶ πλάττονται διὰ τὸ κατ’ ἀλληγορίαν πάνυ ταχὺ τῆς θεόθεν δίκης  καὶ ἄφυκτον, καὶ ὅτι τρεῖς εἰσι, καὶ τίνα ταύταις ὀνόματα, καὶ ὅτι ἄγριαι κατὰ  δημίους, καὶ ὅτι μέλαιναι διὰ τὸ ἀφανῶς ἐπιέναι τοῖς κακοῖς, καὶ ὅτι ταναύποδες διὰ τὸ οἷον μακροσκελὲς καὶ οὕτω πλατὺ τῆς διαβάσεως καὶ ταχὺ καὶ  εὐκίνητον, καὶ ὅτι παρὰ τὸ ἐρι ἐπιτατικὸν καὶ τὸ ἀνύειν αὐταῖς τὸ ὄνομα,  ὡς ἄγαν ἀνυστικαῖς ἢ σπουδαίαισ — Ἀνύειν γὰρ καὶ τὸ σπεύδειν παρ’ Ἀττικοῖς. — , ἢ ὡς τὰς ἀρὰς ἀνύουσαι, ἢ ὣς οἷον Ἐλινύες ἀντιφραστικῶς αἱ μάλιστα  γοργαί, καὶ ὅσαι ἄλλαι τούτων ἐτυμολογίαι, ζητητέον ἐν τοῖς παλαιοῖς, παρ'  οἷς καὶ ἀεὶ παρθένοι λογοποιοῦνται διὰ τὸ μὴ ληπταὶ εἶναι προσώποις καὶ ἀεὶ  ὁρῶσαι πάντα τὰ ἐν βροτοῖς πάθη, καὶ ὡς εἰπεῖν ἄλαστοι. διὸ καὶ μνήμονες αἱ  αὐταί. Ὅθεν καὶ Ζεὺς ἀλάστωρ καὶ φθόνος καὶ δαίμων ἀλάστωρ ἐπενοήθη  λέγεσθαι. αἱ δ’ αὐταὶ καὶ σεμναὶ καὶ δειναὶ καὶ δεινῶπες καὶ ἔμφοβοι, ἔστι δὲ  καὶ ποίνιμοι, διὰ τὸ κατ’ αὐτὰς φοβερόν. Εἰ δὲ καὶ Εὐμενίδες Ἀττικῶς κατὰ  τὸ ὅ γ’ ἐνθάδ’ ὢν εἴπῃ λεώς, ἤγουν ὡς ἂν Ἀττικοὶ εἴποιεν, ἀλλὰ τοῦτο  ἀντίφρασις εὐφημητικὴ ἐκθυομένη τὴν κατὰ τὰς Ἐριννῦς φρίκην. Αἳ καὶ  χαλκόποδες λέγονται διὰ τὸ ἀκάματον, ἔτι δὲ καὶ βαρὺ τῆς ἐπεμβάσεως, καὶ           μετάδρομοι κακῶν ἔργων, ἔτι δὲ καὶ λωβητῆρες ὑστεροφθόροι, ὡς μετὰ τὸ  πραχθῆναί τι κακὸν ἐπάγουσαι λώβην αὐταί, καὶ ἄφυκτοι δὲ κύνες διὰ τὸ  οἷον ἰχνηλατεῖν εἶτα καὶ δάκνειν τοὺς κακούργους, καὶ ἄοινοι δὲ διὰ τὸ νηφάλιον  καὶ ἀνύστακτον ἐπὶ τοῖς ἁμαρτάνουσι καὶ μάλιστα τοῖς φονεύουσι. Διὸ καὶ  μίαν τούτων Τισιφόνην καλοῦσιν, ἐπεὶ δίκας αὐτῇ τίνουσι οἱ φονεῖς.
urn:cts:greekLit:tlg4083.tlg001.hc:9.367|Τὸ δὲ γούνασιν ἐφέζεσθαι υἱόν τὸ πατρικὸν ὡς ἐκ μέρους ὑπεμφαίνει φιλότεκνον, οὗ χάριν παρατατικῶς ἔφη τὸ ἐφέζεσθαι διὰ τὸ ἐπίμονον τοῦ ἔργου.  Ἄλλως γὰρ εἶχεν εἰπεῖν γούνασιν ἐφέσσασθαι, ὅπερ ἦν ἅπαξ ποτὲ ἐπικαθίσαι.
urn:cts:greekLit:tlg4083.tlg001.hc:9.368|Τὸ δὲ ἐξ ἐμέθεν γεγαῶτα πρὸς διαστολὴν ἐρρέθη θετοῦ τε υἱοῦ  καὶ τοῦ ἁπλῶς ἑτέρωθεν, ὁποῖοι πολλάκις παῖδες ἐπικάθηνται ξένοις γούνασιν.  Οὐ γὰρ ἐξ ἀνάγκης παῖς ἅπας πατρικοῖς γούνασιν ἐφιζάνει οὐδὲ πᾶς ὁ παῖδα  φιλοφρονούμενος πατὴρ τοῦ τοιούτου ἐστὶ παιδόσ.
urn:cts:greekLit:tlg4083.tlg001.hc:9.369|Ἐν δὲ τῷ ἐπαράς  πλεονάζει ἡ πρόθεσις, ὡς καὶ ἐν τῷ ἐπιβουκόλος καὶ ἐπίουρος. καὶ μετ’ ὀλίγα  εὐθὺς ἐπαινὴ Περσεφόνεια ἡ αἰνή, τουτέστι δεινή. Ἔοικε δὲ ἐπαρὰς ἐξ ὀρθοῦ  τὰς κατάρας εἰπεῖν, ὅθεν καὶ ἐπάρατος. Δηλοῖ δὲ αὐτὸ σαφέστατα καὶ τὸ  πολλὰ κατηρᾶτο. Ὅτι δὲ πολλαχοῦ ἡ κατα πρόθεσις εἰς τὴν ἐπι ἀλλάσσεται,  ὡς καὶ ἐν τῷ ἐπίρρητος, ὁ καταρρήσεων ἄξιος, καὶ ἐν ἄλλοις δεδήλωται.
urn:cts:greekLit:tlg4083.tlg001.hc:9.370|Ὅτι Ζεὺς καὶ ἐνταῦθα καταχθόνιος ὁ Ἅιδης, ὡς ἐάν τις εἴποι ἀὴρ  ὑπόγειος. Εἰ δὲ κατὰ παλαιὰν ἱστορίαν περί τινα Καρικὸν ποταμὸν Ζηνὸς  Ποσειδῶνος ἦν ἱερόν, ἰδοὺ τὸ Ζεύς, ἤτοι Ζήν, κοινὸν ὄνομα Διὸς καὶ Ποσειδῶνος            καὶ Ἅιδου τῶν ἀδελφῶν. Ἐπαινὴ δὲ Περσεφόνεια περιοχή τις τεθνεώτων,  ὃ σύγκειται ἀπό τε τοῦ φθέρσαι, ὅ ἐστι φθεῖραι, ῥήματος Αἰολικοῦ, καὶ ἀπὸ  τοῦ φόνου, ὡς τῶν θνῃσκόντων ἢ κατὰ φύσιν πιπτόντων, ὃ διὰ τοῦ φθείρεσθαι  δηλοῦται, ἢ κατὰ βίαν, ὃ διὰ τοῦ φόνου παρασημαίνεται. Καὶ ταῦτα μὲν πρὸς  ἀλληγορίαν. Ἄλλως δὲ Ζεὺς καταχθόνιος, ἤγουν ὑποχθόνιος, ὁ τοῦ μύθου  Πλούτων. Περσεφόνη δὲ ἄκοιτις αὐτοῦ. Περὶ δὲ τούτους αἱ Ἐριννῦς, περὶ  ὧν ἐρρέθη. Διὸ δοκοῦσι καὶ ἀπὸ τοῦ ἐκ τῆς ἔρας νέεσθαι τὴν κλῆσιν λαχεῖν.  Αἳ λέγονται σὺν καὶ τῷ Ἅιδῃ καὶ τῇ Περσεφόνῃ τελέσαι τὰς τοῦ Φοίνικος  ἀράς, ἤγουν τὸ ἄγονον ἀποβῆναι τὸν Φοίνικα, ὅπερ εὐφυῶς ἔχει ῥηθέν, ὡς τῆς  ἀτεκνίας οὐ μόνον ἐριννυώδους ἀλλὰ καὶ οἷον θανατηρᾶς οὔσης, οἷς ἐπιτέμνουσα  τὴν διαδοχὴν ἀφανίζει τὸ γένος οἰχόμενον. Γίνεται δὲ ἡ Περσεφόνεια ἐκ τοῦ  Περσεφόνη κατὰ Ἰωνικὴν παραγωγὴν τῆς ληγούσης, ὡς τὸ Πηνελόπη Πηνελόπεια καὶ τὰ λοιπά, ὅσα καὶ ἐν τοῖς τοῦ Περιηγητοῦ κεῖται. Ἰστέον δὲ καὶ  ὅτι ἐν πολλοῖς τῶν παλαιῶν ἀντιγράφων Φερσεφόνη φέρεται ὡς ἀπὸ τοῦ  εἰρημένου φθέρσαι, τοῦ θ ἐλλείψαντος. Ἡ δὲ καλλιφωνία τὸ ἀρκτικὸν δασὺ ἀλλάξασα Περσεφόνην πεποίηκεν, ᾗ σύστοιχος καὶ ἡ Περσέφασσα. Ὡς γὰρ παρὰ  τὸ φθείρειν καὶ φονεύειν Φθερσεφόνη καὶ εὐφωνώτερον Φερσεφόνη καὶ ἔτι  ἐμμελέστερον Περσεφόνη, οὕτω παρὰ τὸ αὐτὸ φθείρειν καὶ τὸ φάζειν, ὅ ἐστι  φονεύειν, Φθερσέφασσα ἢ κατὰ τὸ κάλλιον Φερσέφασσα καὶ ἔτι λειότερον  Περσέφασσα. Ἐπαινὴ δὲ οὐ μόνον ἡ αἰνή, ὡς ἐρρέθη, ἀλλὰ καὶ ἡ αἰανὴ διὰ  τὸ ἐν σκότῳ εἶναι.
urn:cts:greekLit:tlg4083.tlg001.hc:9.371|Ὅτι ὁ βαρηθεὶς οἴκαδε μένειν ἐρεῖ ἂν τὸ ἔνθ'  ἐμοὶ οὐκέτι πάμπαν ἐρητύεται ἐν φρεσὶ θυμὸς κατὰ μέγαρα στρωφᾶσθαι.  Ἐνταῦθα δὲ σημείωσαι ὡς, εἴπερ κατά τινα τῶν ἀντιγράφων γράφεται κατὰ  μέγαρα στροφάασθαι διὰ μικροῦ ο , ἔχοι ἂν μεγάλην ἀπορίαν καὶ δύσλυτον ἡ  τοιαύτη γραφή.
urn:cts:greekLit:tlg4083.tlg001.hc:9.372|Ὅτι ἐν τῷ ἦ μὲν πολλὰ ἔται καὶ ἀνεψιοὶ ἀμφὶς  ἐόντες, ἤγουν κύκλῳ περὶ ἐμέ, αὐτοῦ, ὅ ἐστιν ἐκεῖ, λισσόμενοι  κατερήτυον ἐν μεγάροισι φιλικὴ δηλοῦται δεξίωσις. Λέγει δὲ ἔτας μὲν πάντας  τοὺς συνήθεις ὡς ἀπὸ τοῦ ἔθος, ἀνεψιοὺς δὲ τοὺς τοῦ γένους ὡς ἀπὸ μέρους τῶν  ἀνεψιῶν. ἀνεψιοὶ δὲ οἱ παρὰ τοῖς ὕστερον ἐξάδελφοι. Πόθεν δὲ γίνεται ἀνεψιός,  καὶ ὡς τὸ ἔτης ἄλλοι μὲν ἐδάσυνον, ἄλλοι δὲ ἐψίλουν, ἐν ἄλλοις γέγραπται.
urn:cts:greekLit:tlg4083.tlg001.hc:9.373|Ὅτι πολυτελοῦς δαιτὸς ἔνδειξις τὸ πολλὰ δὲ ἴφια μῆλα καὶ  εἰλίποδας ἕλικας βοῦς ἔσφαζον, πολλοὶ δὲ σύες θαλέθοντες ἀλοιφῇ, ὅ ἐστι            πίονες, εὑόμενοι τανύοντο διὰ φλογὸς Ἡφαίστοιο, πολλὸν δ’ ἐκ κεράμων  μέθυ πίνετο.
urn:cts:greekLit:tlg4083.tlg001.hc:9.374|Λέγει δὲ ἴφια μὲν καὶ νῦν μῆλα τὰ ἰσχυροποιὰ θρέμματα.  Ἰφθιμοποιεῖ γὰρ τὸ αὐτῶν κρέας καί, ὡς ἡ ἐτυμολογία φησί, κρατύνει καὶ  ἰσχυροποιεῖ. Ἢ καὶ ἄλλως, ἴφια τὰ λιπαρά. τὰ γὰρ πάντῃ ἀλιπῆ ἀνίσχυρα.  Εἰλίποδες δὲ εἰς τὸ πᾶν μὲν βοῶν ἐπίθετον, ἡ δὲ κωμῳδία καὶ γυναῖκάς φησιν  εἱλίποδας παίζουσα δι’ Εὐπόλιδοσ τὰ ἑαυτῆς.
urn:cts:greekLit:tlg4083.tlg001.hc:9.375|Ὁ δὲ θαλέθων πρωτότυπόν ἐστιν, ὡς καὶ ἀλλαχοῦ ἐρρέθη, τῆς τοῦ τηλεθόων παραγωγῆς. Ἀλοιφὴ  δὲ τὸ λίπος διὰ τὸ χρήσιμον εἶναι ἀλείφειν. ἀπὸ ταύτης καὶ ξηραλοιφεῖν καὶ  ξηραλοιφία τὸ ἄνευ λουτροῦ ἀλείφεσθαι. ἐπεὶ καὶ ξηρὸς ἱδρὼς ὁ μὴ ὑπὸ λουτροῦ  ἀλλ’ ὑπὸ γυμνασίων καὶ πόνων γινόμενος. Δῆλον δὲ ὅτι καὶ τὸ τοίχους χρίειν  ἀλείφειν λέγεται καὶ ἀλοιφή. Διὸ ἐν ῥητορικοῖς Λεξικοῖς φέρεται, ὅτι ἀλοιμὸς  τὸ αὐτὸ καὶ ἀλοιφή, τὸ τῶν ἐν οἴκοις τοίχων χρίσμα, καὶ ὅτι ἀλοιφεῖον:  ᾧ οἱ ἀλεῖπται χρῶνται. Πάντως δέ, ὥσπερ ἀπὸ τοῦ ἀλείφω ἡ ἀλοιφὴ ἢ ἀπὸ  τοῦ ἤλειφα ἐνεργητικοῦ παρακειμένου, οὕτως ἀπὸ τοῦ ἤλειμμαι ὁ ἀλοιμός,  καθὰ καὶ ἀπὸ τοῦ λείπω, λέλειμμαι, ὁ λοιμός.
urn:cts:greekLit:tlg4083.tlg001.hc:9.376|Τὸ δὲ τανύοντο διὰ  φλογὸς Ἡφαίστοιο περιφραστικῶς κεῖται ἀντὶ τοῦ ὠπτῶντο.
urn:cts:greekLit:tlg4083.tlg001.hc:9.377|Κέραμος δὲ ἢ λάγυνος ἢ πίθος, ὡς καὶ ἐν τῷ χαλκέῳ δ’ ἐν κεράμῳ δέδετο.  Μέθυ δὲ ὁ οἶνος, οὐ φύσει, ἀλλὰ τῇ ὑπὲρ μέτρον εἰσδοχῇ. μεθίεται γάρ, ἤγουν  ἀμελεῖ, ὁ πέρα τοῦ μετρίου οἶνον προσιέμενος. ἐκφοβεῖ γοῦν τοὺς πολυπότας  τῇ ἐπιγραφῇ ὁ τὸν οἶνον μέθυ καλῶν. Τὸ δὲ πολλὰ λισσόμενοι, καὶ πολλὰ  ἴφια μῆλα, καὶ πολλοὶ δὲ σύες, καὶ πολλὸν μέθυ, σχῆμα ἐπιμονῆς τῆς  κατὰ λέξιν.
urn:cts:greekLit:tlg4083.tlg001.hc:9.378|Σημείωσαι δὲ εἰς τὸ λισσόμενοι καὶ τὰ περὶ αὐτό, ὅτι  διὰ τοῦ σ1 μὲν τὰ τοιαῦτα προφερόμενα διπλάζουσιν αὐτὸ ἀναγκαίως. ἐπεὶ τὸ           μὲν ἓν σ1 μέλλοντα χαρακτηρίζει, διπλούμενον δὲ οἰκειοῦται τοῖς ἐνεστῶσιν.  Ὅτε μέντοι διὰ τοῦ τ λίτομαι εἴποι τις καὶ λιτόμενοι, οὐ διπλοῦται τὸ τ Ἀττικῷ  ἔθει κατὰ τὸ φοινίσσω, φοινίττω, ἑλίσσω, ἑλίττω, καὶ τὰ ὅμοια, ἀλλὰ μονοῦται  τὸ τ ἐν αὐτοῖς διὰ τὸ τρίτης συζυγίας τῶν βαρυτόνων εἶναι θέμα τότε τὸ λίτω  καὶ τὰ κατ’ αὐτό. περὶ ὧν Ἡρωδιανὸς λέγει, ὡς διὰ τοῦ τ οὐ πολλὰ ὦπται,  ἀλλὰ τὸ λίτω, ὅθεν τὸ λίτεσθαι, καὶ τὸ πέτω, ἀφ’ οὗ τὸ πέτομαι. καὶ ἔνια, φησί,  ἃ ἤδη ὡς περισπώμενα ἐκλίθη, ὥσπερ τὸ κέντω, ἐξ οὗ τὸ κένσαι ὁμοκλήσας,  καὶ ἄντω, ὅθεν ἀντόμενος καὶ ἄντεσθαι ἐν πολέμῳ. Τὸ δὲ ἀνύτω, φησί, καὶ  ἀρύτω τῷ τ ἐπλεόνασεν ὡς ἐκ τοῦ ἀνύω καὶ ἀρύω. καὶ οὕτω μὲν Ἡρωδιανός.  Ἡρακλείδης δὲ ἀγνοεῖν φησι πολλούς, ὅτι τὸ λίσσομαι κοινολεκτούμενον  Ἀτθίδι διαλέκτῳ γέγονε λίττομαι, παρέσει δὲ τοῦ ἑτέρου τ γεγένηται λίτομαι.  Ὁ δ’ αὐτὸς καὶ περὶ τοῦ ἀνύτω καὶ ἀρύτω εἰπὼν ἀσυνήθως αὐτὰ ἔχειν, ὡς  μηδενὸς εἰς ω λήγοντος βαρυτόνου ἔχοντος τὸ τ ἀρκτικὸν τῆς τελευταίας  συλλαβῆσ — Πάντα γάρ, φησί, περισπᾶται, οἷον κρατῶ, αἰτῶ, πατῶ, κροτῶ,  φοιτῶ. — , ἐπάγει ὅτι Κύπριοι δὲ καὶ Ἀττικοὶ παρεντιθέντες ῥήμασι καὶ  ὀνόμασι τὸ τ καὶ πτόλιν τὴν πόλιν λέγοντες καὶ πτόλεμον τὸν πόλεμον, ὅθεν  καὶ ἡ ἄνακτος καὶ νυκτός γεγόνασι γενικαὶ πλεονάζουσαι τῷ τ , λέγουσιν  οὕτω καὶ τὸ ἀρύω ἀνύω ἀρύτω καὶ ἀνύτω.
urn:cts:greekLit:tlg4083.tlg001.hc:9.379|Ὅτι οἰκεῖον σπουδαίοις  νυκτοφύλαξι κατ’ οἶκον οὐ μόνον τὸ εἰνάνυχες δέ μοι ἀμφ’ αὐτῷ νύκτας  ἴαυον, φυλάσσοντές με δηλαδή, ἀλλὰ καὶ τὸ οἳ μὲν ἀμειβόμενοι φυλακὰς  ἔχον, οὐδέ ποτ’ ἔσβη πῦρ, ἕτερον μὲν ὑπ’ αἰθούσῃ εὐερκέος καὶ ἑξῆς.
urn:cts:greekLit:tlg4083.tlg001.hc:9.380|Ἰστέον δὲ ὅτι τὸ εἰνάνυχες συγκοπήν τε ἔπαθεν ἐκ τοῦ ἐννέα καὶ τροπὴν  συνήθη τοῦ ν εἰς ι πρὸς ὁμοιότητα τοῦ εἴνατος. Τὸ δὲ χ φυσικῶς ἔχει ὡς ἀπὸ  τοῦ νύξ. Δῆλον γὰρ ὅτι, καθὰ ὄνυξ ὄνυχος, οὕτω καὶ νύξ νυχός. τὸ γάρ τοι  νυκτός τροπὴν πέπονθε τοῦ δασέος εἰς ψιλὸν καὶ ἐπένθεσιν οὐκ ἀσυνήθη τοῦ τ , ὡς καὶ προσεχῶς δεδήλωται. Ἰαύειν δὲ καὶ νῦν τὸ διατρίβειν, οὐ μὴν κοιμᾶσθαι. οὐ γὰρ πρέπει τοῦτο φύλαξι.
urn:cts:greekLit:tlg4083.tlg001.hc:9.381|Τὸ δὲ ἀμειβόμενοι ἑτεροῖον  φανερῶς τοῦ τὸν δ’ ἀπαμειβόμενος καὶ τῶν ὁμοίων. Κυριολεκτεῖται δὲ           ὅτι μάλιστα. ἐξ οὗ καὶ τὸ ἀμοιβηδὶς δ’ ἀνέφαινον καὶ οἱ ἐπημοιβοὶ ἐπίκουροι,  ὅπερ ἐστὶν οἱ κατὰ ἀλλαγήν, εἴτ’ οὖν ἐναλλάγδην, ἥκοντες εἰς ἐπικουρίαν.  Εἰς ὅπερ ἀστείως ἔπαιξέ τις, ἤγουν εἰς τὸ μεταλαμβάνεσθαι τὸ ἀμείβειν ἀντὶ  τοῦ καταλλάσσειν, ἀπορήσας ἀστείως ἐπὶ τῶν ἀμειβόντων ἐμπορευτικῶς,  πῶς ποτε τὰ τετράδραχμα καταλλάσσονται μέν, οὐκ ὀργίζονται δέ, ὡς δῆθεν  τοῦ καταλλάσσεσθαι ὁμωνυμίας λόγῳ ἀντικειμένου πρὸς τὸ ὀργίζεσθαι.
urn:cts:greekLit:tlg4083.tlg001.hc:9.382|Αἴθουσα δὲ στοὰ περίστυλος ἡλίῳ αἰθομένη, ὅ ἐστι λαμπομένη,  ἧς τὸ μὲν ἐνδοτέρω πρόδομος, τὸ δὲ ἐνδοτάτω θάλαμος, ὡς καὶ ἐνταῦθα  δηλοῖ ὁ ποιητὴς μνησθεὶς αὐλῆς, μεθ’ ἣν αἴθουσα καὶ πρόδομος, εἶτα θάλαμος,  ἐν τῷ εἰπεῖν πῦρ ἕτερον μὲν ὑπ’ αἰθούσῃ εὐερκέος αὐλῆς, ἄλλο δ’ ἐνὶ προδόμῳ,  πρόσθε θαλάμοιο θυράων. Περὶ δὲ αἰθούσης ῥηθήσεται καὶ ἐν τοῖς μετὰ  ταῦτα. Κατὰ δὲ τοὺς ἀκριβεστέρους ἡ τάξις οὕτως: ἕρκος, περὶ ὃ πύλαι,  μετὰ δὲ τὸ ἕρκιον αὐλή, μεθ’ ἣν αἴθουσα, εἶτα πρόδομος, δόμος, καὶ θάλαμος.  Ἐν τούτοις δὲ ἰστέον καὶ ὅτι οὐκ εὐκαίρως δοκεῖ ὁ Φοῖνιξ εἰπεῖν τὸ πολλὰ  μὲν λιτανεύεσθαι παρὰ τῶν αὐτοῦ, μὴ πεισθῆναι δέ, ἀλλὰ βιάσασθαι τὴν  φυγήν. Ἐρεῖ γὰρ ἂν ὁ δυσωπούμενος Ἀχιλλεύς, ὡς οὐκοῦν, ὦ διδάσκαλε,  οὐδ’ ἐγὼ πείσομαι. Πρὸς ὅ φασιν οἱ παλαιοί, ὡς τῷ μὲν Φοίνικι οὐκ ἦν ὑπακοῦσαι διά τε τὴν ῥηθεῖσαν λύπην καὶ διὰ τὴν ὀργὴν τοῦ πατρός, τῷ δὲ Ἀχιλλεῖ  ἔνδοξος ἡ ἐκ πειθοῦς μεταβολὴ γενήσεται διὰ τὴν παραίνεσιν τοῦ πατρός,  ἣν Ὀδυσσεὺς ἤδη φθάσας πρὸ ὀλίγου ἐξέθετο. ἥτις οὕτως εἶχε τὸ ἀναντίρρητον,  ὥστε Ἀχιλλεὺς πρὸς μὲν τὰ ἄλλα τῶν τοῦ Ὀδυσσέως λόγων ἀπελογήσατο,  αὐτὸ δὲ μόνον τὸ ἐκ πατρὸς κεφάλαιον παρῆκε σιωπήσας παντελῶς καὶ παραδραμὼν τεχνικῶς διὰ τὸ δυσεπιχείρητον. Οἱ δ’ αὐτοὶ λέγουσι καί, ὅτι καλῶς  δι’ ὀργὴν πατρὸς φεύγει τὴν πατρίδα ὁ Φοῖνιξ. Ἐν γὰρ ταῖς ἀδιαλλάκτοις,  φασίν, ἔχθραις κρεῖττον τὸ φεύγειν. Ὅρα δὲ καὶ ὅτι πῦρ ἕτερον εἰπών, εἶτα  ἐπήγαγε τὸ ἄλλο, δηλῶν ὡς τὸ μετὰ τὸ ἕτερον οὐκ ἂν κυρίως ἕτερον λέγοιτο,  ἀλλὰ ἄλλο. Καὶ ἔστιν οὕτως ἡ Ἀττικὴ ὡς ἐπὶ πολὺ συνήθεια, οἷον: ἕτερος  μὲν ποιεῖ τόδε, ἄλλος δὲ τόδε. καὶ οὕτω μὲν ἐνταῦθα. Ἐν δὲ τῷ ἄρνε, ἕτερον  λευκόν, ἑτέρην δὲ μέλαιναν παραβαίνεται ἡ τοιαύτη παρατήρησις. Τὸ δὲ  ὑπ’ αἰθούσῃ δοκεῖ ταὐτὸν εἶναι τῷ ἐν αἰθούσῃ, ὡς δηλοῖ ἐπαχθὲν τὸ  ἄλλο δ’ ἐνὶ προδόμῳ, ἵνα ᾖ: ἐν αἰθούσῃ καὶ ἐν προδόμῳ.
urn:cts:greekLit:tlg4083.tlg001.hc:9.383|Ὅτι  κἀνταῦθα σχῆμα πρωθύστερον ἐν τῷ καὶ τότ’ ἐγὼ θαλάμοιο θύρας πυκινῶς  ἀραρυίας ῥήξας ἐξῆλθον καὶ ὑπέρθορον ἕρκιον αὐλῆς. Πρῶτον γὰρ τό, ὡς  εἴρηται, ὑπερθορεῖν, εἶτα τὸ ἐξελθεῖν. Ὁ δὲ λόγος οἰκεῖος ἀνδρὶ φυγόντι  γενναίως ἀσφαλῆ κάθειρξιν. Ὅρα δὲ τὸ πυκινῶς ἀραρυίας ῥήξας. Τὰ  γὰρ πυκινὰ ῥήγνυνται, οὐ μὴν τὰ φύσει εὐδιάλυτα ἀραιά. ὅθεν καὶ ῥηξήνωρ  ὁ τὴν τῆς φάλαγγος ῥήσσων πυκνότητα. Ἰστέον δὲ ὅτι λαθραίαν καὶ γενναίαν   δηλοῖ, ὡς ἐρρέθη, φυγὴν ἀπὸ φρουρᾶς ἀσφαλοῦς τὸ ῥηθέν, εἴπερ παρῳδηθῇ,  οἷον: καὶ τότ’ ἐγὼ εἱρκτῆς θύρας πυκινῶς ἀραρυίας ῥήξας ἐξῆλθον ῥεῖα, λαθὼν  φύλακάς τ’ ἄνδρας δμωάς τε γυναῖκας. φεῦγον ἔπειτ’ ἀπάνευθεν.
urn:cts:greekLit:tlg4083.tlg001.hc:9.384|Ἐν τούτοις δὲ καὶ καλλιλογῶν ὁ ῥήτωρ Φοῖνιξ τὴν Θετταλικὴν Ἑλλάδα καὶ  τὴν ὑπὸ τῷ Πηλεῖ Φθίαν φησίν, ὡς φεῦγον δι’ Ἑλλάδος εὐρυχόροιο Φθίην  δ’ ἐξικόμην ἐριβώλακα, μητέρα μήλων, ὅ ἐστι θρεμμάτων, ἐς Πηλῆα  ἄνακτα, καθὰ καὶ κατωτέρω εὐθὺς ῥηθήσεται.
urn:cts:greekLit:tlg4083.tlg001.hc:9.385|Ἰστέον δὲ ὅτι ἐν  τῷ δμωάς τε γυναῖκας περιττὸν κεῖται τὸ γυναῖκας. Ἀρκεῖ γὰρ καὶ μόνον  τὸ δμωάς εἰς τὸ καὶ γυναῖκας αὐτὰς νοεῖσθαι. Ὡς δὲ συστέλλει ἀεὶ  παρ’ Ὁμήρῳ τὴν παραλήγουσαν ἀναγκαίως διὰ δακτύλου χρείαν τὸ εὐρύχορος,  δηλοῦται πολλαχοῦ.
urn:cts:greekLit:tlg4083.tlg001.hc:9.386|Τὸ δὲ μητέρα μήλων συντελεῖ τι καὶ εἰς τὸ           οὖθαρ ἀρούρης, ὥσπερ καὶ τὸ Δημήτηρ, ὅ ἐστι γῆ μήτηρ ἀλληγορικῶς.  πάντως γὰρ μητρὸς ἴδιον τὸ οὖθαρ. Ἤδη δέ τις καὶ χώραν ἢ κῆπον μήλων  ὀπώρᾳ ἐνευθηνούμενον, μητέρα μήλων ἀστείως ἐρεῖ ἄν, ὥσπερ καὶ πολύμηλον.
urn:cts:greekLit:tlg4083.tlg001.hc:9.387|Ὅτι λέγει περὶ ἑαυτοῦ καὶ περὶ Πηλέως ὁ Φοῖνιξ, ὡς φυγόντα  με εἰς αὐτὸν καὶ ἱκετεύσαντα — Τοῦτο γὰρ δηλοῖ τό, ὡς προσεχῶς ἐρρέθη,  ἐξικόμην ἐς Πηλῆα. — , ὃ δέ με πρόφρων ὑπέδεκτο, καί με φίλησεν ὡσεί τε  πατὴρ ὃν παῖδα φιλήσει, μοῦνον τηλύγετον πολλοῖσιν ἐπὶ κτεάτεσσι, καί μ'  ἀφνειὸν ἔθηκε, πολὺν δέ μοι ὤπασε λαόν. ναῖον δ’ ἐσχατιὴν Φθίης, Δολόπεσσιν  ἀνάσσων. καί σε τοσοῦτον ἔθηκα, θεοῖς ἐπιείκελε Ἀχιλλεῦ, ἐκ θυμοῦ φιλέων,  ἐπεὶ οὐκ ἐθέλεσκες ἅμα ἄλλῳ οὔτ’ ἐς δαῖτα ἰέναι οὔτ’ ἐν μεγάροισι πάσασθαι,  πρίν γ’ ὅτε δή σε ἐπ’ ἐμοῖσιν ἐγὼ γούνασι καθίσας ὄψου τ’ ἄσαιμι προταμὼν  καὶ οἶνον ἐπισχών. πολλάκι μοι κατέδευσας ἐπὶ στήθεσσι χιτῶνα, οἴνου ἀποβλύζων ἐν νηπιέῃ ἀλεγεινῇ. ὣς ἐπὶ σοὶ μάλα πόλλ’ ἔπαθον καὶ πόλλ’ ἐμόγησα,  τὰ φρονέων, ὅ μοι οὔ τι θεὸς γόνον ἐξετέλειεν ἐξ ἐμεῦ. ἀλλὰ σὲ παῖδα, θεοῖς  ἐηιείκελε Ἀχιλλεῦ, ποιεύμην, ἵνα μοι πότ’ ἀεικέα λοιγὸν ἀμύνῃς. Ἐν δὲ  τούτοις ὅρα δεινότητα ῥήτορος, ὃς μονονουχὶ λέγει ὡς ἄτοπον, ἐὰν ὃν ἔτι νέον  ὄντα ὁ Πηλεὺς ᾐδέσθη, τοῦτον ὁ μαθητὴς Ἀχιλλεὺς ἐν τοιαύτῃ πολιᾷ παρ'  οὐδὲν θήσει, ἀξιῶν καὶ ὡς ἱκέτης καὶ ὡς ξένος πατρῷος αἰδοῦς τυχεῖν. Δι'  αἰδοῦς γὰρ ἤγοντο καὶ οἱ ἱκέται καὶ οἱ πατρῷοι ξένοι, ὡς πολλαχοῦ φαίνεται.  Ἔτι γε μὴν συναξιῶν στερχθῆναι καὶ ὡς ἀδελφός, εἴγε καὶ Πηλεὺς ὡς παῖδα  καὶ αὐτὸν ἐφίλησεν, οὐ μὴν ἀλλὰ καὶ ὡς τρόπον τινὰ πατὴρ ἐπέκεινα τοῦ καὶ  ἔργων, ὡς προειρρέθη, καὶ λόγων καθηγήσασθαι. Παῖδα γάρ σε, φησίν,  ἐποιούμην, ἤγουν ἐτιθέμην. Ποιεῖσθαι γὰρ τὸ τίθεσθαι παρὰ τοῖς ῥήτορσιν,  οἵ φασιν: ἔθετο ὁ δεῖνα τὸν παῖδα τοῦ δεῖνος, ἤτοι θετὸν υἱὸν ἔσχεν. Οὕτω  πανταχόθεν πειρᾶται πείσειν ὁ γέρων τὸν μαθητὴν καὶ εἰς ἡμερότητα μεταβαλεῖν. εἰ δὲ μὴ πεισθείη, καλῶς ἂν ἀκούσοι παρὰ τοῦ Αἴαντος ἄγριος εἶναι.
urn:cts:greekLit:tlg4083.tlg001.hc:9.388|Καὶ ἄλλως δὲ ὁ Φοῖνιξ ἐντρέπει τὸν Ἀχιλλέα ἐν τῷ καί σε τοσοῦτον  ἔθηκα, τουτέστι τηλικοῦτον, δηλαδὴ θεῖον. Τοῦτο γὰρ νοεῖν βούλεται ἐπαγαγὼν  εὐθὺς θεοῖς ἐπιείκελε, ὅπερ καὶ δὶς ἔφη ἐν τοῖς ῥηθεῖσι διὰ πραϋθυμίαν  τοῦ ἥρωος. Ὁμοίως ἐντρέπει καὶ διὰ τοῦ ἀναμνῆσαι, ὡς παῖς μὲν ὢν ἐφίλει  τὸν καὶ παιδαγωγὸν καὶ διδάσκαλον, ἀνδρωθεὶς δὲ οὔ, καὶ ὡς αὐτὸς μὲν ἔτρεφε  τὸν μαθητήν, ἵνα οἵ ποτε λοιγὸν ἀμύνῃ, ὁ δὲ παραρρίπτει αὐτὸν τῷ ὀλέθρῳ  ἀφιεὶς ἐν Τροίᾳ, ἵνα τοῖς Ἀχαιοῖς συναπόληται. καὶ ἀχαριστίαν δὲ ὀνειδίζει  τῷ μὴ ἐθέλοντι ἀμείβεσθαι τὸν ἐπ’ αὐτῷ πολλὰ παθόντα καὶ μογήσαντα. καὶ  τοιαῦτα μὲν ταῦτα.
urn:cts:greekLit:tlg4083.tlg001.hc:9.389|Ὅρα δὲ τὸ πρόφρων ὑπέδεκτο, ἐν ᾧ δηλοῖ ὁ  ποιητὴς χρῆναι τὰς ξενίας δίχα γίνεσθαι γογγυσμοῦ.
urn:cts:greekLit:tlg4083.tlg001.hc:9.390|Τὸ δὲ ἐφίλησε  καὶ τὸ φιλήσει διὰ τὸ καίριον τῆς φράσεως ἐδιττολογήθη.
urn:cts:greekLit:tlg4083.tlg001.hc:9.391|Ἐν  δὲ τῷ παῖδα μόνον τηλύγετον πολλοῖς ἐπὶ κτήμασι δηλοῖ Ὅμηρος φιλοτεκνότατον μάλιστα πατέρα εἶναι τὸν καὶ πλούσιον καὶ μόνον ἕνα παῖδα  ἔχοντα ἐν ἡλικίᾳ γεροντικῇ. Τοιαύτης γὰρ ὁ τηλύγετος, ἤγουν ὁ τῷ πατρὶ  γεννηθεὶς τῆλε ὄντι τοῦ γεννᾶν. Ἐνταῦθα δὲ καὶ ἐφερμηνευτικόν ἐστι τοῦ  μόνον παῖδα τὸ τηλύγετον. ἄλλως γὰρ οὐκ ἐξ ἀνάγκης ὁ μόνος ἤδη καὶ  τηλύγετος. Ὁ δὲ πλεονασμὸς τῆς τε συλλαβῆς ἐν τῷ κτεάτεσι παρεσημάνθη  καὶ ἀλλαχοῦ. Δῆλον γὰρ ὅτι, καθὰ φρέαρ φρέασιν, οὕτω καὶ κτέαρ κτέασι.
urn:cts:greekLit:tlg4083.tlg001.hc:9.392|Τὸ δὲ ἀφνειὸν ἔθηκε συνήθως ἐφράσθη ἀντὶ τοῦ θέσει ἐποίησε  πλούσιον, οὐκ ἔχοντα πλοῦτον οἴκοθεν, ἀλλὰ προσθέτῳ ἐκ Πηλέως κομῶντα  περιουσιασμῷ. οὕτω καὶ παῖδα τίθεταί τις ἑαυτῷ, ὃν ἡ φύσις οὐ δέδωκε.  Τὸ δὲ πολὺν ὤπασε λαόν περίφρασίς ἐστι τοῦ ἐβασίλευσέ με, ὡς δηλοῖ  ἐπαχθὲν τὸ Δολόπεσσιν ἀνάσσων.
urn:cts:greekLit:tlg4083.tlg001.hc:9.393|Ἐσχατιὰ δὲ παρὰ μὲν τῷ  ποιητῇ τὸ ἁπλῶς ἔσχατον κατὰ τόπον μέρος, παρὰ δὲ τοῖς ὕστερον ἐρημίαν  τινὰ ἡ λέξις δηλοῖ καὶ οὐ χρηστολογεῖται. Δόλοπες δὲ ἔθνος Θετταλικὸν ἐν  ἐσχατιᾷ τῆς Φθίας. καὶ οὗτοι μὲν Δόλοπες ἀπό τινος ἐθνάρχου Δόλοπος.  Δολίονες μέντοι οἱ περὶ Κύζικον. Ὧν καὶ ὁ Γεωγράφος μεμνημένος Δόλοπας  μὲν περί που τὴν Δωδώνην τοῖς Σελλοῖς φησι συγκεῖσθαι, λέγων ὡς, εἰ καὶ            μὴ ἔχει ἡ Βοιωτία Δόλοπας, ἀλλ’ ἄτοπον τοὺς ὑπηκόους τῷ Φοίνικι μὴ συμπαρεῖναι. Δολίονας δὲ λέγει μάλιστα τοὺς περὶ Κύζικον ἀπὸ Αἰσήπου ἕως  Ῥυνδάκοῦ καὶ Δασκυλίτιδος λίμνης. Μυγδόνας δὲ τοὺς ἐφεξῆς μέχρι Μυρλεανῆς  χώρας.
urn:cts:greekLit:tlg4083.tlg001.hc:9.394|Τὸ δὲ καί σε τοσοῦτον ἔθηκα ὅμοιόν ἐστι τῷ παῖδά σε  ποιεύμην. ἐπεὶ καὶ ταὐτὸν ποιήσασθαι καὶ θέσθαι. Παῖς τε γὰρ τῷ Φοίνικι  ὁ Ἀχιλλεὺς ποιητὸς ἦν, καὶ τοσοῦτος δέ, ἤγουν θεοίκελος, θέσει ἦν, ἤτοι οὐ  φύσει ἀλλὰ ποιητὸς ἐκ παιδεύσεως. Ἰστέον δὲ ὅτι τε σεμνότερον τοῦ μύθων  ῥητῆρα καὶ ἔργων πρηκτῆρα εἶναι τὸν Ἀχιλλέα τὸ τοσοῦτον τεθηκέναι  αὐτόν, καὶ ὅτι ἐκεῖνο μὲν ἐκφανῶς ἔχει, τοῦτο δὲ μυστικώτερον. καὶ ὅτι  φιλίας ἐπίτασις τὸ παῖδα ποιεῖσθαι τὸν διδασκόμενον. Ὁ γὰρ τοιοῦτος διδάσκαλος λέγοιτ’ ἂν φύσει τῷ μαθητῇ τὰ τῆς ἀρετῆς εἰσφέρειν διδάγματα.
urn:cts:greekLit:tlg4083.tlg001.hc:9.395|Τὸ δὲ ἐκ θυμοῦ φιλέων κἀνταῦθα, ὡς καὶ πρὸ ὀλίγων, ἀντὶ τοῦ ἐνδιαθέτως  καί, ὡς οἱ νεώτεροί φασιν, ἐκθύμως. Τὸ δὲ ἐπεὶ οὐκ ἤθελες ἅμ’ ἄλλῳ ἰέναι  τὸ εὔλογον τῆς ἐκ τοῦ γέροντος φιλίας δηλοῖ καὶ μὴ ἀλόγιστον.
urn:cts:greekLit:tlg4083.tlg001.hc:9.396|Δαῖτα δὲ νῦν φησι τὴν ἐς φίλου ἢ ὅλως τὴν κατὰ τὰ ἔξω οἴκου γινόμενα δειπνοκλητόρια, πρὸς ἅπερ ἀντιδιαστέλλεται τὸ ἐν μεγάροισι πάσασθαι, ὅ ἐστι  φαγεῖν, καὶ ὡς ἂν εἴποι τις κτήσασθαι. πρὸς ὅπερ ἔοικεν ἀπερεῖσαι τὸν νοῦν  καὶ ὁ εἰπὼν τοσαῦτ’ ἔχω, ὅσ’ ἔφαγόν τε καὶ ἔπιον, εἰ καὶ μηδὲν ἐκεῖνος ἔχει.
urn:cts:greekLit:tlg4083.tlg001.hc:9.397|Τὸ δὲ ἐπὶ γούνασι καθίσας ἔθος δηλοῖ φίλτρου γονέων, ὡς καὶ πρὸ  ὀλίγου δεδήλωται. Συντελεῖ δ’ αὐτὸ καὶ εἰς τὸ οὐδέ τί μιν παῖδες ποτὶ  γούνασι παππάζουσι.
urn:cts:greekLit:tlg4083.tlg001.hc:9.398|Τὸ δὲ ἄσαιμι, ὅ ἐστι κορέσαιμι, δοκεῖ ἀπὸ  ῥήματος εἶναι, ἀφ’ οὗ καὶ ἅδος ὁ κόρος καὶ ἀδηκότες οἱ κεκορεσμένοι. Τὸ  δὲ οἶνον ἐπισχών πάνυ καιρίως εἴρηται καὶ δυσερμηνεύτως. Δηλοῖ γὰρ  τὸ λίαν ἀτελὲς τοῦ βρέφους, ὡς μηδὲ κρατῆσαι δύνασθαι τὸ δέπας ὅθεν ἀνάγκην  εἶναι τῷ παιδαγωγῷ αὐτὸν κατέχειν καὶ ποτίζειν τὸν τιθηνούμενον. Δύναται  δὲ καὶ ταὐτὸν εἶναι τῷ παρασχών.
urn:cts:greekLit:tlg4083.tlg001.hc:9.399|Τὸ δὲ κατέδευσας χιτῶνα  ἐμφαίνει μὴ ἀεὶ χιτῶνα ἐξ ἀνάγκης λέγεσθαι τὸν ἀμέσως καὶ προσεχῶς πρὸς  αὐτῇ τῇ σαρκὶ κεχυμένον. Ἐνταῦθα γὰρ χιτὼν ὁ φαινόμενος καὶ ἐπιπολάζων.   εἰ μή τι ἄρα δαψιλὲς εἶναι τὸ ἀποβλύζον δηλοῖ, ὡς ἔχειν αὐτὸ ἐμβαθῦναι καὶ  εἰς χιτῶνα. Τὸ δὲ ἐπὶ στήθεσσιν οὐ μόνον ἐπικόλπιον τῷ παιδαγωγῷ   ἐμφαίνει τὸ βρέφος εἶναι, ἀλλά που καὶ κοινοῦσθαι ἀφελῶς τὸ δέπας αὐτῷ.
urn:cts:greekLit:tlg4083.tlg001.hc:9.400|Τὸ δὲ ἀποβλύζειν ὠνοματοπεποίηται καὶ δηλοῖ τὸ ἀποστάζειν διὰ            τὴν βρεφικὴν βραχυστομίαν. Νηπιέη δὲ νῦν ἡ παιδικὴ ἡλικία ἢ ἀνατροφὴ κατὰ  ἔλλειψιν. Καὶ ἔστι κτητικὸν ἀπὸ τοῦ νήπιος νηπίειος, οὗ θηλυκὸν νηπιείη καὶ  ἀπελεύσει τοῦ ι νηπιέη Ἰωνικῶς. Ἰστέον δὲ ὡς οὐ πάνυ ταὐτὸν νηπιέη καὶ  νηπιάα, ὡς τὸ νηπιάας ὀχέειν, ἀλλὰ τοῦτο μὲν ἀφροσύνην δηλοῖ, ἡ δὲ νηπιέη  βρέφους ἡλικίαν. Τὸ δὲ ἀλεγεινῇ τὴν τῷ ὄντι πολλὴν δυσχέρειαν δηλοῖ τῆς  βρεφικῆς ἀνατροφῆς.
urn:cts:greekLit:tlg4083.tlg001.hc:9.401|Τὸ δὲ γόνον ἐξ ἐμοῦ ἀντὶ τοῦ γνήσιον υἱόν,  ὃς ἀντίκειται τῷ θετῷ, ὃν ποιεῖταί τις κατὰ τὸν ποιητὴν εἰπεῖν, κατὰ δὲ τοὺς  ὕστερον καὶ εἰσποιεῖται, καθ’ ὃ σημαινόμενον κεῖται καὶ ἐν τῇ γʹ ῥαψῳδίᾳ τὸ  εἰς ὅ κέ σ’ ἢ ἄλοχον ποιήσεται ἢ ὅ γε δούλην. Τὸ δὲ ἐξετέλεσαν δόξοι ἂν  δηλοῦν ὡς ἐτεκνογόνει μὲν ὁ Φοῖνιξ, οὐκ ἐξετελοῦντο δὲ αὐτῷ τὰ γεννήματα.  Ὅρα δὲ ὅτι δυνάμενος ὁ ποιητὴς εἰπεῖν κοινότερον παῖδα ποιούμην, ὅμως  ποιεύμην ἔφη, ἑλόμενος κἀνταῦθα τὸ ποιητικώτερον. Ἰστέον δὲ ὅτι παλαιτάτου  ἔθους ὄντος τοῦ ἐπὶ τοῖς θετοῖς υἱοῖς ἐφῆκεν ὁ νόμος καὶ ὕστερον ἄλλῳ τινὶ  ποιεῖσθαι, καθά τις ἔφη, τὸν ἄλλου παῖδα ἑκόντος, καὶ ἐκαλεῖτο, φησίν, οὗτος  ἀμφοτέρων.
urn:cts:greekLit:tlg4083.tlg001.hc:9.402|Τὸ δὲ ἵνα μοι λοιγὸν ἀμύνῃς τὸ τέλος ἐστὶ τῆς  παιδοποιί̈ας, ὡς τούτου χάριν παιδοποιουμένων, ἵνα ἐν καιρῷ ἔχοιεν λοιγοῦ  ἀμύντορας καὶ μὴ ἀνωφέλητα κατὰ τὸν εἰπόντα ἐκφύωσι τέκνα.
urn:cts:greekLit:tlg4083.tlg001.hc:9.403|Ὅτι ἀγωνισάμενος ὁ ῥήτωρ Φοῖνιξ εἶτα φανερὰν ἐπάγων ἀξίωσίν φησιν  ἀλλ’ Ἀχιλλεῦ, δάμασον θυμὸν μέγαν, οὐδέ τί σε χρὴ νηλεὲς ἦτορ ἔχειν.  στρεπτοὶ δέ τε καὶ θεοὶ αὐτοί, τῶν περ καὶ μείζων ἀρετὴ τιμή τε βίη τε. καὶ  μὲν τούς, ἤγουν τούτους, θυέεσσι καὶ εὐχωλῇς ἀγανῇσι λοιβῇ τε κνίσσῃ τε  παρατρωπῶσιν ἄνθρωποι λισσόμενοι, ὅτε κέν τις ὑπερβήῃ καὶ ἁμάρτῃ.
urn:cts:greekLit:tlg4083.tlg001.hc:9.404|Ἰστέον δὲ ὅτι τὸ δάμασον θυμὸν μέγαν διὰ μιᾶς λέξεως            πρὸ μικροῦ ἔφρασεν ὁ βασιλεὺς ἐν τῷ δμηθήτω. Βούλεται δὲ ἡ ἔννοια τὴν  τοῦ κακοῦ μνήμην ἀπάγειν τῆς τοῦ Ἀχιλλέως ψυχῆς τά τε ἄλλα, καὶ διὰ τὰ  ὑπεσχημένα δῶρα. Διὸ καὶ παρ’ Ἡροδότῳ κεῖται τὸ παυσώμεθα μηδὲ κακῶν  μεμνεώμεθα χρηστὰ ἔχοντες πρήγματα ἐν χερσί. Θυμὸν δὲ μέγαν λέγει, ὃν ὁ  Αἴας μετ’ ὀλίγα ἐρεῖ ἄληκτόν τε κακόν τε τεθεῖσθαι ἐν τοῖς τοῦ Ἀχιλλέως  στήθεσιν. Ἐξ οὗ οἱ μεθ’ Ὅμηρον συντιθέασι τὸν μεγαλόθυμον ἄνθρωπον,  ἑτεροῖον ὄντα παρὰ τὸν μεγάθυμον. Ἔοικε δὲ οὕτω καὶ ὁ μεγαλήτωρ θυμὸς  εἶναι μέγας θυμὸς περὶ τὸ ἦτορ, ἤτοι τὴν καρδίαν τὴν περὶ τὰ στήθη.
urn:cts:greekLit:tlg4083.tlg001.hc:9.405|Νηλεὲς δὲ ἦτορ, ὅπερ ἔχοι ἂν ὁ κατὰ τὸν Ἅιδην, ὡς προεφράσθη, ἀδάμαστος  καὶ ἀμείλιχος. Τὸ δὲ στρεπτοὶ καὶ θεοὶ αὐτοί ἀπόφθεγμα λέγουσιν οἱ παλαιοί.  Ἔστι δὲ κατ’ αὐτοὺς ἀπόφθεγμα βιωφελής τις προφορὰ δι’ ὀλίγων λέξεων,  οἷον τὸ γνῶθι σαυτόν, καὶ ἐγγύα πάρα δ’ ἄτα, καὶ τὰ ὅμοια.
urn:cts:greekLit:tlg4083.tlg001.hc:9.406|Τὸ  δὲ ἐπιχείρημα τοῦτο ἐκ τοῦ μείζονος εἴληπται. Διὸ καὶ ὁ ποιητὴς τεχνικῶς  παρασημαίνεται, λέγων ὧν περ καὶ μείζων ἀρετή, ὅ ἐστιν ἀνδρία ἢ καὶ πᾶσα  ἕξις ἀγαθή. μονονουχὶ γάρ φησιν ὁ ῥήτωρ, ὡς ἐὰν στρεπτοὶ οἱ μείζονες, πολλῷ   πλέον σὺ ὁ ἐλάττων.
urn:cts:greekLit:tlg4083.tlg001.hc:9.407|Πῶς δὲ στρεπτοὶ οἱ θεοί, ἑρμηνεύει διὰ τοῦ  εὐχαῖς καὶ λοιβαῖς καὶ κνίσσαις παρατρέπεσθαι, ἤδη δὲ καὶ θυμιάμασιν.  Οὕτω γάρ τινες ἑρμηνεύουσι τὸ θυέεσσιν, ἀφ’ ὧν καὶ ἔλαιον θυόεν ἐν τοῖς  ἑξῆς. Εἶεν δ’ ἂν ἴσως ταὐτὸν θυέεσσιν εἰπεῖν καὶ θυηλαῖς. Τὸ δὲ στρεπτοί  ὅμοιόν ἐστι τῷ τρεπτοί, ὡς δηλοῖ τὸ παρατρωπᾶσθαι αὐτοὺς ἤτοι τρέπεσθαι  ὑπὸ λισσομένων ἀνθρώπων. Ἔχοι δ’ ἂν ἐνταῦθα εἰπεῖν Ἀχιλλεὺς ὡς, εἴπερ  εἰς θεοὺς ἐξισούμενόν με πρεσβεύεις, τοῖς δὲ κατὰ τοὺς σοφοὺς οὐκ αἶψα  τρέπεται νόος, οὐδ’ ἄρα ἐμοί.
urn:cts:greekLit:tlg4083.tlg001.hc:9.408|Ἰστέον δὲ ὅτι ἀρετὴ νῦν μὲν ἀνδρία,  δηλοῖ δέ ποτε καὶ τὴν εὐδαιμονίαν, ὅθεν τὸ ἀρετῶσι δὲ λαοὶ ὑπ’ αὐτῷ,           ἤγουν εὐδαιμονοῦσι. Τὸ μέντοι οὐκ ἀρετᾷ κακὰ ἔργα ἐκ τῆς κοινῶς καὶ  συνήθως λεγομένης ἀρετῆς παρῆκται, ἧς χρῆσις τὸ ἤτοι ἐμὴν ἀρετὴν εἶδός  τε δέμας τε. Δηλοῖ δέ ποτε ἡ λέξις καὶ τὴν περὶ τὰ κατὰ βίον ἔργα δύναμιν,  ἣν ἡμισεύει τοῖς δούλοις ὁ Ζεύς, ὥς φησιν ἡ Ὀδύσσεια.
urn:cts:greekLit:tlg4083.tlg001.hc:9.409|Ἐν δὲ τῷ  ὑπερβήῃ καὶ ἁμάρτῃ ἐκ παραλλήλου δηλοῦται τὸ αὐτό, ἐπεὶ καὶ ὑπερβασία  καὶ ἁμαρτία τῆς αὐτῆς ἐννοίας εἰσίν. Ἄλλως δέ, ἁμαρτεῖν μὲν τὸ ὁπωσοῦν  ἀστοχῆσαι τοῦ δέοντος, ὑπερβῆναι δὲ τὸ καθ’ ὑπερβολὴν οὕτω παθεῖν, ληφθὲν  μεταφορικῶς ἐκ τῶν μὴ βαινόντων εὐτάκτως ἀλλ’ ὑπερβαινόντων, ταὐτὸν  δ’ εἰπεῖν, παραβαινόντων. Εἰκὸς δὲ εἰλῆφθαι τὴν λέξιν ταύτην καὶ ἐκ τῶν  ἀδικούντων ἐν τῷ ὑπερβαίνειν τὰ τεταγμένα ὁροθέσια, οὐ μόνον ὑπούλως διὰ  τοῦ ἠρέμα ὁρογλυφεῖν, ἀλλὰ καὶ θρασύτερον διὰ τοῦ ὑπερπηδᾶν. Ὅθεν καὶ  ταὐτὸν ὑπερβασίαν καὶ παραιβασίαν εἰπεῖν. Σημείωσαι δὲ καὶ ὅτι τὸ λισσόμενοι προκλητικόν ἐστι τοῦ ἐφεξῆς νοήματος. Εὐθὺς γὰρ ἀφορμήν τινα λαβὼν  ἐκ τοῦ λίσσεσθαι ὁ Φοῖνιξ διαλαμβάνει περὶ Λιτῶν, αἳ παρὰ τὸ λίσσεσθαι καὶ  λίτεσθαι γίνονται, καὶ λέγει ὅσα δηλωθήσονται. Ὅτι γραφικῶς οἷον ἐκτίθεται  ὁ ποιητὴς εἰδωλοποιῶν τὰ περὶ τὰς Λιτὰς καὶ τὴν Ἄτην, καὶ τὰ τῶν πασχόντων  ἴδια, ἤγουν τὰ τῶν ἀτωμένων ταὐτὸν δ’ εἰπεῖν ἀτυζομένων, καὶ τὰ τῶν λιταζομένων μετατιθεὶς ὡς ἔν τινι ζωγραφίᾳ εἰς τὴν Ἄτην καὶ εἰς τὰς Λιτάς, καὶ  χαρακτηρίζων κατὰ συνήθειαν γραφικήν τε καὶ ποιητικὴν τὰ πάθη ἐκ τῶν  ἐχόντων αὐτά.
urn:cts:greekLit:tlg4083.tlg001.hc:9.410|Καὶ τὴν μὲν Ἄτην λέγει σθεναρὰν εἶναι καὶ ἀρτίπουν,            ἤγουν ὑγιῆ τοὺς πόδας, ἐπείπερ οἱ βλάπτοντες εὐσθενῶς τε ἔχουσι, καθὸ  βλάπτουσι, καὶ ἐπιταχύνουσι τὸν καιρόν. Ἐν ἄλλοις δὲ καὶ ἁπαλοὺς εἶναι  πόδας τῇ Ἄτῃ ἐρεῖ, ὡς ἀνεπαισθήτως τὰ πολλά τινων βλαπτομένων, ἀψοφητὶ  οἷον τῆς Ἄτης ἐπερχομένης αὐτοῖς. καὶ ἡ μὲν Ἄτη τοιαύτη.
urn:cts:greekLit:tlg4083.tlg001.hc:9.411|Τὰς  δὲ Λιτὰς χωλάς τε διαζωγραφεῖ πρὸς διαστολὴν τῆς ἀρτίποδος Ἄτης διὰ τὸ  σχολαίῳ ποδὶ καὶ ὡς οἷον συμπεποδισμένους βαίνειν τοὺς λισσομένους, καὶ  ῥυσσὰς δὲ διὰ τὸ σχῆμα τοῦ προσώπου τῶν ἱκετευόντων, οἷς σκυθρωπάζον  καὶ συναγόμενον ῥικνοῦται τὸ πρόσωπον. Ἢ καὶ ἄλλως φράσαι, ῥυσσάς,  ἤγουν γραώδεις, συνεστραμμένας, ἐρρυτιδωμένας. Ῥυτίδες δὲ αἱ ἐπὶ τοῦ  προσώπου συστροφαὶ τοῦ δέρματος. Ἔτι δὲ καὶ παραβλῶπας τῶν ὀφθαλμῶν  ἢ τὼ ὀφθαλμὼ διαγράφει τὰς Λιτάς, τουτέστι διεστραμμένας τὴν ὄψιν, παραβαλλούσας τοὺς ὦπας καὶ παραγούσας τῆς κατὰ φύσιν ὄψεως καί, ὡς οἱ  παλαιοί φασιν, στραβὰς καὶ πλαγιομμάτους διά τε τὴν τῆς ὄψεως τῶν δυσωπουμένων παρατροπὴν καὶ οἷον διαστροφήν, καὶ διότι οὐχ’ ἱλαρὸν τὸ βλέμμα τοῖς  λιταζομένοις ἀλλ', ὡς εἰπεῖν, δυσβλεπτοῦσιν ἐκεῖνοι, ὅθεν καὶ ἡ δυσωπία τὴν  κλῆσιν ἔλαχεν. Ἰστέον δὲ ὅτι τε παραβάλλει ὦπας οὐ μόνον ὁ λιταζόμενος,  ἔτι δὲ καὶ ὁ στραβίζων, ὁ καὶ ἰλλὸς κατὰ τοὺς παλαιούς, ἀλλὰ καὶ ὁ ἀποσεμνυνόμενος ἐμβριθῶς. ὀφθαλμὼ γοῦν παραβάλλεσθαι ὁ Κωμικὸς λέγει τὸν Σωκράτην ἐν τῷ δηλαδὴ σεμνοπροσωπεῖν. Καὶ ὅτι παραβλώψ μὲν ἐκτείνει τὴν  λήγουσαν ὡς σύνθετον ἐκ τοῦ ὠπός, βλόψ μέντοι τὸ μονοσύλλαβον συνέσταλται,  ὅπερ ἐστὶν ὁ τῆς κλεψύδρας ἦχος μιμητικῶς κατὰ τοὺς παλαιούς. Ὥσπερ,            φασί, καὶ κύξ ἐπὶ τῆς ψήφου κατὰ μίμησιν καὶ αὐτό. Οἱ δ’ αὐτοί φασιν ὁμοίως  μιμητικῶς καὶ βή οὐ μὴν βαί, μίμησιν προβάτων φωνῆς. Κρατῖνος ὅδ’ ἠλίθιος  ὥσπερ πρόβατον βὴ βὴ λέγων βαδίζει. Σημείωσαι δὲ καὶ ὅτι ὁ βλοσυρὸς ἔχει  τι ὅμοιον πρὸς τὸν παραβλῶπα, εἴγε καθάπερ ἐκεῖνος παραβάλλει τοὺς ὦπας,  οὕτω καὶ αὐτὸς τὸ βλέμμα παρασύρει. Ἔστι μέντοι ὁ βλοσυρὸς οὐκ ἐφ’ ὕβρει,  ὡς ὁ κυρίως παραβλώψ.
urn:cts:greekLit:tlg4083.tlg001.hc:9.412|Ἡ δ’ ἐν τοῖς ῥηθεῖσι ποιητικὴ φράσις  αὕτη ἐστὶ καὶ γάρ τε Λιταί εἰσι, Διὸς κοῦραι μεγάλοιο, χωλαί τε ῥυσσαί τε  παραβλῶπές τ’ ὀφθαλμῶν ἢ ὀφθαλμώ, αἵ ῥά τε καὶ μετόπισθ’ Ἄτης  ἀλέγουσι κιοῦσαι. ἡ δ’ Ἄτη σθεναρή τε καὶ ἀρτίπος, ὅπερ ἀποβολὴν ἔπαθε τοῦ υ . ὡς γὰρ ἀελλόπος ἡ ἀελλόπους, οὕτω καὶ ἀρτίπος ἡ ἀρτίπους. Οὕνεκα,  φησίν, ἤγουν οὗ ἕνεκα, ὅ ἐστι διὰ τοῦτο, ὡς ἀρτίπους πάσας Λιτὰς δηλαδὴ  πολλὸν ὑπεκπροθέει, φθάνει δέ τε πᾶσαν ἐπ’ αἶαν βλάπτουσ’ ἀνθρώπους,  αἳ δ’ ἐξακέονται ὀπίσω. Τουτέστιν ἡ μὲν Ἄτη ταχυδρομοῦσα προθέει κατὰ  πολὺ καὶ φθάνει πανταχοῦ, ὡς δηλαδὴ μηδενὸς ὄντος ἔξω κακοῦ, βλάπτουσα,  τουτέστι συμποδίζουσα, ὅθεν καὶ βλάβη ἡ ἄτη ἑρμηνεύεται. αἱ δὲ Λιταὶ ἐξακέονται ὀπίσω, εἴ που ἔπαθόν τινα συντριβὴν οἱ βλαφθέντες. Διὸ καὶ ὡς  κατόπιν τῆς Ἄτης ἐρχόμεναι καὶ ὑστερίζουσαι αὐτῆς λέγονται καὶ διὰ τοῦτο  χωλαί. Καὶ δηλοῖ ὁ λόγος ὅτι πρότερον πλημμελεῖταί τι ἐπὶ βλάβῃ τινός,  εἶτα ἐπὶ θεραπείᾳ τοῦ κακοῦ ἐπεισέρχονται Λιταί. Καὶ ἄλλως δὲ εἰπεῖν,  ἰστέον ὡς αἱ μὲν Μοῖραι χωλαὶ παρὰ Λυκόφρονι διὰ τὸ ἀνόμοιον τοῦ μοιριδίου  καὶ ἄνισον καὶ ὑποσκάζον καὶ ὡς οἷον ὀκλάζον καὶ μὴ ἀεὶ ὡσαύτως βαῖνον. Αἱ  δὲ Λιταὶ χωλαὶ πλάττονται οὐ μόνον διὰ τό, ὡς ἐρρέθη, βραδύπουν τῶν ἱκετευόντων, ὡς ἐκ τοῦ ὑπὸ τῆς Ἄτης βλάπτεσθαι συμποδιζομένων, ἀλλὰ καὶ  διότι ἡ κατὰ τῶν παρηκόων ποινὴ ὀψίζει θεόθεν. Καὶ οὕτω μὲν ὁ ποιητὴς ἃ  πάσχουσιν οἱ λιτανεύοντες προσάπτει, ὡς εἴρηται, αὐταῖς ταῖς Λιταῖς, οἱ δὲ  Μυθολέσχαι συλλαλοῦντες τῷ μύθῳ Διός τε αὐτὰς λέγουσι θυγατέρας ὡς  ἱκεσίου, καί φασιν ὡς οὐδὲν καινόν, εἴπερ ὁ Ζεὺς τοιαῦτα γεννᾷ, ὅπουγε καὶ  ὁ Ἥφαιστος χωλὸς καὶ ὁ Πλοῦτος τυφλός.
urn:cts:greekLit:tlg4083.tlg001.hc:9.413|Ἰστέον δὲ ὅτι Διὸς θυγατέρες ἀλληγορικῶς αἱ Λιταί, ἤτοι νοὸς μηχανωμένου θεραπείαν ταύτην τοῖς  κακουμένοις. Τὴν μέντοι Ἄτην σιγᾷ, τίνος ἐξεγένετο. Δόξοι γὰρ ἂν οὐ Διὸς  εἶναι ἀλλὰ Ἀρεϊκή. εἰ δὲ καὶ Διόσ — Οὕτω γὰρ ὁ μῦθος βούλεται. — , ἀλλ'  οὐ τοῦ γεννῶντος Ἀθηνᾶν ἢ Λιτάς, ἀλλ’ ὃς καὶ τὸν Ἄρην γεννῆσαι λέγεται,  ἵνα εἶεν ὁμοπάτριοι Ἄτη τε καὶ Ἄρης οἱ βλαπτικοί.
urn:cts:greekLit:tlg4083.tlg001.hc:9.414|Λέγονται δὲ  χωλαὶ ὥσπερ καὶ χωλός, ὧν ἡ βλάβη περὶ τὸ τοῦ ποδὸς κῶλον, ἵνα ᾖ ὥσπερ  παρὰ τὸν εὖ ἔχοντα ἴλλον ἰλλός ὀξυτόνως ὁ τὸν ἴλλον διάστροφος, οὕτω καὶ  παρὰ τὸ κατὰ φύσιν κῶλον κωλὸς καὶ τροπῇ χωλός, ὁ τὸ τοιοῦτον κῶλον  πεπονθώς. Φέρεται δὲ παρὰ τοῖς παλαιοῖς καὶ Χῶλος κύριον ὡς Πῶλος βαρυτόνως πρὸς διαστολὴν τοῦ ῥηθέντος κατὰ πάθος χωλοῦ. Ῥυσσαί δὲ ἀπὸ τοῦ ῥύω,  τὸ ἑλκύω, ἀφ’ οὗ καὶ ἡ ῥυτίς. παρελκύεται γὰρ τὸ δέρμα τοῖς ῥυτιδουμένοις.  Ἰστέον δὲ καὶ ὅτι τὰ παρὰ τὸν ὦπα εὑρίσκονται καὶ βαρυνόμενα κατὰ τὴν  εὐθεῖαν τῶν ἑνικῶν, ὡς δηλοῖ τὸ Κύκλωπες, ἑλίκωπες, ἔτι δὲ καὶ ὀξυνόμενα, καθὰ δῆλον ἐκ τοῦ γλαυκῶπες δράκοντες, τυφλῶπες, παραβλῶπες,  εὐῶπες, ὧν χρῆσις παρά τε Λυκόφρονι καὶ παρὰ Σοφοκλεῖ δὲ ἐν τῷ εὐῶπα  παρειάν. Δῆλον δὲ ὡς οὐκ ἐκ μόνου τοῦ ὤψ γίνονται συνθέσεις, ὡς ὁ Κέρκωψ  δηλοῖ καὶ ὁ νυκτάλωψ καὶ ὁ Κύκλωψ καὶ ὁ παραβλώψ καὶ λοιπὰ μυρία, ἀλλὰ  καὶ ἐκ τοῦ κατ’ αὐτὸν πλαγιασμοῦ, ἤγουν ἐκ τοῦ ὠπός. Ἐκεῖθεν γὰρ ὁ κυνώπης,  ὅθεν καὶ τὸ ὦ κυνῶπα, ἔτι δὲ ὁ γλαυκώπης καὶ ὁ βοώπης, ὧν θηλυκὰ ἡ  γλαυκῶπις καὶ ἡ βοῶπις, ὡς ὁ τοξότης, ἡ τοξότις, ὁ δεσπότης, ἡ δεσπότις.  Τοῦ δ’ αὐτοῦ πλαγιασμοῦ καὶ ἡ Εὐρώπη καὶ ἡ Σινώπη καὶ ἡ παρὰ τῷ Πινδάρῳ  Μετώπη. Ἐκεῖθεν δὲ καὶ ὁ εὐωπός καὶ εὐρωπός καὶ τὰ ὅμοια ὀξύτονα. Ἐκ  τοῦ αὐτοῦ δὲ σὺν ἄλλοις πάνυ πολλοῖς καὶ τὸ ἐνώπιον καὶ τὸ μετώπιον καὶ τὸ           κατενῶπα καὶ τὸ κακὸν ῥέζουσαν ἐνωπῇ. Τὸ δὲ παραβλῶπες ὀφθαλμώ,  ἤγουν ὀφθαλμούς, τέτριπται μὲν πλέον τοῦ ὀφθαλμῶν κατὰ πτῶσιν γενικήν.  Δοκεῖ δὲ περιττῶς ἔχειν τὴν τοιαύτην λέξιν. ἤρκει γὰρ εἰς τὴν προκειμένην  ἔννοιαν καὶ μόνον τὸ παραβλῶπες. Περὶ δὲ τοῦ ἀρτίπος ὥσπερ καὶ περὶ τοῦ  ἀελλόπος χρὴ ζητῆσαι, διὰ τί μὴ προπαροξύνονται μετὰ τὴν ἀπέλευσιν τοῦ υ τῆς ληγούσης ὁμοίως τῷ πούλυπος.
urn:cts:greekLit:tlg4083.tlg001.hc:9.415|Ἐν δὲ τῷ ὑπεκπροθέει ὅ τί  ποτε δηλοῖ τῶν προθέσεων ἡ στοιβή, ἐν ἄλλοις δηλοῦται, ὥσπερ καὶ τὸ ἐξακεῖσθαι οὐ μόνον ἐπὶ ἰατρείας λεγόμενον ἀλλὰ καὶ ἐπὶ τοῦ ῥάπτειν, ἔτι δὲ καὶ ἐπὶ  τοῦ νῆας παλαιωθείσας ἀναποιεῖν. Νῦν δὲ περὶ τοῦ ἐξακεῖσθαι ἰστέον ὅτι δι'  ἑρμηνείαν σαφῆ τῆς εἰκόνος ἡ τοιαύτη λέξις κεῖται. Εἰ μὲν γὰρ ἐπὶ ἰατρείας  νοηθείη, ἔστιν εἰπεῖν ὅτι, ὥσπερ νόσου προηγουμένης δεόμεθα τοῦ ἀκεσομένου,  οὕτω καὶ μετὰ τὴν Ἄτην αἱ Λιταὶ ἱκνοῦνται. Εἰ δ’ ἄλλως ἐπὶ ὑφασμάτων ἢ  πλοίων ἀναποιήσεως νοηθήσεται, ῥητέον ὅτι, καθάπερ μετὰ ῥῆξιν ἱματίων ἢ  πλοίων ἀκεστῶν δεόμεθα, οἳ τὰ διερρωγότα συνάξουσι καὶ συνάψουσιν ἢ  συζεύξουσιν, οὕτω καὶ μετὰ τὴν Ἄτην βλάψασαν χρεία Λιτῶν, ὅπως οἷα καί   τινες ἀκέστριαι θεραπεύσωσι τὰ ἐκείνης κακά. Ἰστέον δὲ καὶ ὅτι Ἐριννύες  μὲν λωβητῆρες ὑστεροφθόροι παρὰ Σοφοκλεῖ, αἱ δ’ αὐταὶ καὶ μετάδρομοι  κακῶν κύνες καθ’ ὁμοίαν ἔννοιαν, Λιταὶ δὲ ἀνάπαλιν ἀκέονται ὀπίσω, ἤγουν           ὕστερον, πλὴν καὶ αὐταί, εἰ μὴ ἀκουσθῶσιν, ὑστεροφθόροι γίνονται τῇ ὕστερον  ἐπελεύσει τῆς Ἄτης, ὡς ῥηθήσεται, εἰς τοὺς μὴ ὑπακούσαντας, ἵνα ἡ αὐτὴ  Ἄτη καὶ φθάνῃ βλάπτουσα προληπτικῶς, καὶ ὕστερον δὲ ὁμοίως ποιῇ διὰ τὸ  παροραθῆναι τὰς Λιτάσ.
urn:cts:greekLit:tlg4083.tlg001.hc:9.416|Ἐπὶ δὲ τούτοις παιδεύων εἰς πλέον ὁ  ποιητὴς ἐπακούειν Λιτῶν φησιν ὃς μέν τ’ αἰδέσεται κούρας Διὸς ἆσσον  ἰούσας, τὸν δὲ μέγ’ ὤνησαν, καί τ’ ἔκλυον εὐξαμένοιο. Ὁ γὰρ δοὺς λαμβάνει  καὶ ὁ ἐλεῶν ἐλεεῖται κατὰ τὸ δός τι καὶ λάβε τι.
urn:cts:greekLit:tlg4083.tlg001.hc:9.417|Ὃς δέ, φησίν,  ἀνήνηται καί τε στερεῶς ἀποείπῃ, λίσσονται δὴ ἄρα ταί γε, ἤγουν αὗται,  Δία τῷ, ἤγουν τῷ τοιούτῳ, Ἄτην ἅμ’ ἕπεσθαι, ἵνα βλαφθεὶς ἀποτίσῃ.  Καὶ ὅρα τὸ βλαφθείς, τραχύτερον μὲν ὂν τοῦ βλαβείς, φίλτερον δὲ αὐτοῦ  τῇ ποιήσει, ὥσπερ καὶ τὸ στρεφθεὶς τοῦ στραφείς καὶ ὅσα τοιαῦτα σεσημείωται ἀλλαχοῦ. Ὡς ἀπὸ δρομέων δὲ εἴληπται τὸ βλάπτεσθαί τινα, τῆς  ἀρτίποδος Ἄτης ἐπιδιωκούσης. Βλάπτονται γάρ ποτε, ὅ ἐστι προσκόπτουσιν,  οἱ φεύγοντες, ὅτ’ ἂν ἐπικαταλάβωσιν αὐτοὺς οἱ διώκοντες. Ἔστι δὲ κυρίως  βλάπτεσθαι τὸ βάλλεσθαι ὥστε ἰάπτεσθαι, ἤγουν τὸ ῥίπτεσθαι ὡς ἐντεῦθεν  βλάπτεσθαι.
urn:cts:greekLit:tlg4083.tlg001.hc:9.418|Τὸ δὲ ἆσσον ἰούσας ἀκριβῶς κεῖται. οὐ γὰρ ἁπλῶς  ἐπιστρεπτέον τῶν ἀμύνης καὶ ἐπικουρίας χρῃζόντων, ὡς αὐτῶν δὴ τῶν καὶ  λισσομένων. τούτων γὰρ ὅτι μάλιστα ἐπιστρέφεσθαι χρὴ καὶ οὐ τῶν πορρωτέρω  εἰς τοσοῦτον.
urn:cts:greekLit:tlg4083.tlg001.hc:9.419|Τὸ δὲ ἔκλυον εὐξαμένοιο ἐκφοβητικόν ἐστι, μήποτε  καὶ Ἀχιλλεὺς ὁ νῦν μὴ ὑπακούων οὐδ’ αὐτὸς εὐχόμενός ποτε ἔχῃ τὸν κλύοντα.
urn:cts:greekLit:tlg4083.tlg001.hc:9.420|Τοῦ δὲ ἀνήνηται διασαφητικὸν εὐθὺς ἐπαχθὲν τὸ καὶ στερεῶς  ἀποείπῃ, ταὐτὸν δ’ εἰπεῖν, ἀπηλεγέως ἀποφήσει. Ἀνήνασθαι μὲν γάρ τινα  ἱκετευόμενον οὐκ ἂν εἴη πάνυ κακόν, εἴπερ ἀκκιζόμενος ἢ καὶ ἄλλως μαλακῶς  ἔχων ἀναίνεται, σκληρότατα δὲ ἀνηκουστεῖν, ἐφ’ οἷς οὐκ ἐχρῆν, θεομηνίαν  ποιεῖ. Ὅτι δὲ ἀπηλεγέως Ἀχιλλεὺς ἔκρινεν ἀποειπεῖν, προδεδήλωται.
urn:cts:greekLit:tlg4083.tlg001.hc:9.421|Τὸ δὲ ἀποτίσῃ ἢ ἐλλειπτικῶς εἴρηται, ἵνα δηλοῖ τὸ ἀποδώσει ποινὴν τοῦ            ἀπανῄνασθαι δηλαδὴ τὰς λιτάς, ἢ ἀντὶ τοῦ τιμωρηθῇ εἴληπται.
urn:cts:greekLit:tlg4083.tlg001.hc:9.422|Ὅτι γνωματευόμενος ὁ Φοῖνιξ λέγει, ὡς ἡ τιμὴ κάμπτει τοὺς ἀγαθούς, οἳ  οὐχ’ οὕτω δώροις ὑπάγονται ὡς τιμῇ. Φησὶ γὰρ ἀξιῶν δευτέραν ταύτην  ἀξίωσιν ἀλλ', Ἀχιλλεῦ, πόρε καὶ σὺ Διὸς κούρῃσιν ἕπεσθαι τιμήν, ἥ τ’ ἄλλων  περ ἐπιγνάμπτει φρένας ἐσθλῶν, ἤγουν ἐπικλίνει, ἐπιεικεύεσθαι ποιεῖ, καὶ  μὴ ἀτενῶς ἔχειν τοῦ ἤθους, εἴπερ εἶεν ἐσθλοί. οἱ γὰρ μὴ τοιοῦτοι οὐκ ἂν ἐθέλοιεν  τιμήν. Ὅρα δὲ τὸ Διὸς κούραις, οὗ πρὸς ὁμοιότητα σύνθετον οἱ Διόσκουροι.  Δοξάζει δὲ ὁ Φοῖνιξ τιμὴν τῷ Ἀχιλλεῖ ἔσεσθαι, εἰ λάβοι τὰ βασιλικὰ δῶρα,  ὡς αὐτίκα φανεῖται.
urn:cts:greekLit:tlg4083.tlg001.hc:9.423|Ὅτι Ἀχιλλεὺς μὲν ἀποπροσποιεῖται τὰ δῶρα,  Φοῖνιξ δὲ λέγει βιαίως, ὡς εἰ μὲν μὴ δῶρα φέροι, τὰ δ’ ὄπισθ’ ὀνομάζοι  ὁ βασιλεύς, ἀλλ’ αἰὲν ἐπιζαφελῶς χαλεπαίνοι, οὐκ ἂν ἔγωγέ σε μῆνιν ἀπορρίψαντα κελοίμην Ἀργείοισιν ἀμυνέμεν χατέουσί περ ἔμπης. νῦν δ’ ἅμα τ'  αὐτίκα πολλὰ διδοῖ, τὰ δ’ ὄπισθεν ὑπέστη καὶ ἑξῆς. Καὶ ὅρα ὅτι παραφράζων  τὸ φέρει δῶρα ἐπάγει τὸ πολλὰ διδοῖ.
urn:cts:greekLit:tlg4083.tlg001.hc:9.424|Τὸ δὲ ὄπισθεν ὀνομάζοι  εἰς ταὐτὸν ἔθετο τῷ ὄπισθεν ὑπέστη, ἤγουν εἰς τὸ μέλλον ὑπέσχετο. Τοῦτο  δὲ τὸ νόημα ὁ αὐτὸς Φοῖνιξ ἐν τοῖς μετὰ ταῦτα κάλλιον ἐρεῖ, δεικνὺς ὡς μᾶλλον  ὁ Ἀχιλλεὺς τιμηθήσεται, εἰ καὶ τὰ δῶρα λάβοι. Ὀνομάζειν δὲ νῦν τὸ ἀριθμεῖν  κατ’ ὄνομα, τοιοῦτον δέ τι καὶ τὸ ὀνομαίνειν. τὸ μέντοι ἐξονομάζειν ἄλλο τι  σημαίνειν δεδήλωται. Δῆλον δὲ ὅτι δύναται τὸ ὀνομάζοι καὶ Ἀττικῶς νοεῖσθαι  ἀντὶ τοῦ ὠνόμαζε. τοιοῦτον δέ τι καὶ τὸ φέροι καὶ τὸ χαλεπαίνοι.
urn:cts:greekLit:tlg4083.tlg001.hc:9.425|Τὸ δὲ ζαφελῶς καινότερον περισπᾶται. Τὰ γὰρ εἰς ωσ ἐπιρρήματα μεσότητος  καὶ γραφὴν καὶ τόνον φυλάττει τῶν γενικῶν, ἐξ ὧν ἂν γένωνται, χωρὶς τοῦ  ζαφελῶς, ὅ ἐστι λίαν ηὐξημένως, καὶ τοῦ ἑδρανῶς, ἀντὶ τοῦ στερεῶς. Ὧν  τοῦ μὲν ζάφελος τὸ ὄνομα, οἷον ὅτε κέν τιν’ ἐπιζάφελος χόλος ἵκοι, ὃ μετ'  ὀλίγα κεῖται, καὶ πληθυντικὴ γενικὴ ἀκολούθως ζαφέλων, τοῦ δὲ ἕδρανον ἡ            καθέδρα, οὗ γενικὴ πληθυντικὴ ἑδράνων παρὰ Σοφοκλεῖ, βαρυτόνως ἀμφότερα,  εἰ καὶ τὰ ἐξ αὐτῶν ἐπιρρήματα περισπῶνται. Καί φασιν Ἀπίων καὶ Ἡρόδωρος,  ὅτι τὸ ζάφελος προπαροξύνεται λόγῳ τοιούτῳ. Τὰ εἰς οσ λήγοντα παρὰ τὸ ζα προπαροξύνονται: ζάθεος, ζάκοτος. τὸ δὲ ζαφελῶς περισπᾶται, ἐπεὶ τὰ  εἰς λωσ ἐπιρρήματα παραληγόμενα τῷ ε ὡς ἐπὶ πλεῖστον φιλεῖ περισπᾶσθαι,  οἷον εὐτελῶς, ἐπιμελῶς, οἷς καὶ τὸ ζαφελῶς συνεξέδραμε. καὶ οὕτω μὲν αὐτοὶ  περὶ τοῦ ζαφελῶς. Τὸ δὲ ἑδρανῶς ἴσως ἂν καὶ αὐτὸ ἔχῃ ὁμοίαν συνηγορίαν,  οἷα τονούμενον κατὰ τὸ ἱκανῶς, πιθανῶς καὶ τὰ τοιαῦτα.
urn:cts:greekLit:tlg4083.tlg001.hc:9.426|Τὸ δὲ  μῆνιν ἀπορρίψαντα ὡς ἐπὶ φορτίου εἴρηκεν ἐπικειμένου τῷ Ἀχιλλεῖ.  καὶ ἔστιν ἡ τοιαύτη λέξις κρείττων τοῦ μῆνιν ἀποειπεῖν.
urn:cts:greekLit:tlg4083.tlg001.hc:9.427|Τὸ δὲ χατέουσιν, ὅ ἐστι στερομένοις, χρῄζουσι, ποιητικὴ λέξις, ὅθεν καὶ χᾶτις καὶ  χῆτις ἡ στέρησις, ἥν τινες καὶ χῆτος οὐδετέρως φασίν. Ἐρεθιστικὸν δὲ φιλαλήθως εἰς ἄμυναν τὸ εἰπεῖν χρῄζειν Ἀργείους τοῦ Ἀχιλλέως. Δῆλον δὲ ὅτι τὸ  χατεῖν καὶ χατίζειν παραγώγως λέγεται.
urn:cts:greekLit:tlg4083.tlg001.hc:9.428|Ὅτι Ἀχιλλεὺς μὲν τοὺς  πρέσβεις ἀνωτέρω φιλτάτους εἶπε, Φοῖνιξ δὲ καὶ τοῦτο μὲν ὁμολογεῖ. Φησὶ  δὲ καὶ ἀρίστους αὐτούς, δηλονότι οὐ συγκαταλέγων ἑαυτόν. Τοῦτο δέ φαμεν  οὐχ’ ὅτι οὐκ ἐπαινέσῃ ἄν τις ἑαυτὸν ἐν καιρῷ. Καὶ γάρ που Ἀχιλλεὺς ἄριστον  Ἀχαιῶν ἑαυτὸν ἔφη καὶ Ἕκτωρ δὲ ἐν τοῖς φθάσασι δῖον ἑαυτὸν ἐπωνόμασε  καὶ ὁ Ζεὺς ἑαυτὸν ὕπατον μητιόεντα. Ἀλλὰ τοῦτό φαμεν, ὡς οὐ καιρὸς νῦν  περιαυτολογεῖν τὸν Φοίνικα φανερῶς. λεληθότως μέντοι μεγάλα περὶ ἑαυτοῦ  ἔφη, ὡς προείπομεν, ἐν οἷς κἀκεῖνο. εἰ γὰρ αὐτὸς τηλικοῦτον ἔθηκε τὸν Ἀχιλλέα,  λέγοι ἂν πολλῷ πρότερον ἑαυτὸν τηλικαύτης ἐπήβολον ἀρετῆς.
urn:cts:greekLit:tlg4083.tlg001.hc:9.429|Ἔχει δὲ τὸ Ὁμηρικὸν οὕτως ἄνδρας δὲ λίσσεσθαι ἐπιπροέηκεν, ὁ βασιλεὺς  δηλαδή, ἀρίστους, κρινάμενος κατὰ λαὸν Ἀχαιϊκόν, οἵ τε σοὶ αὐτῷ φίλτατοι  Ἀργείων. τῶν μὴ σύ γε μῦθον ἐλέγξῃς μηδὲ πόδας, ἤγουν μὴ ποιήσῃς  τοὺς καὶ ἀρίστους καὶ φιλτάτους σοι πρέσβεις ἐπονειδίστους, ὡς ἀποδοκιμάσας  αὐτούς, μηδὲ δώσεις εἰπεῖν τινα ὡς ἀλυσιτελῶς σκυλθέντες ἐπρέσβευσαν καὶ  μάτην μὲν ὥδευσαν, μάτην δὲ ἐλάλησαν, οἷα τῆς αἰσχύνης τοῦ μὴ  πεῖσαι εἰς αὐτοὺς ἀνατρεχούσης.
urn:cts:greekLit:tlg4083.tlg001.hc:9.430|Ὅτι δὲ τὸ ἐλέγχειν ἐπὶ ὕβρεως παρ'           Ὁμήρῳ τίθεται, δῆλον. Κακὰ γοῦν ἐλέγχεα ὀνομάζει τοὺς Ἕλληνας καὶ ἐλεγχέας, καὶ Πολυδάμας μοι πρῶτος ἐλεγχείην ἀναθήσει φησί, καὶ τὰ δ’ ἐλέγχεα  πάντα λέλειπται. Ἰστέον δὲ ὅτι οὐ λόγος μόνον, ἀλλὰ καὶ ἀνδρία ἐλέγχεται  ἀπρακτήσασα, καὶ ἵππου δέ ποτε ἀρετή, ὡς δηλοῖ τὸ ἐλεγχείην καταχεύῃ  Αἴθη θῆλύς περ ἐοῦσα. Τὸ γὰρ ἐλεγχείην καταχεύῃ περιφραστικῶς ἀντὶ  τοῦ ἐλέγξῃ ἐρρέθη, ὡς ἐν τοῖς ἑξῆς φανήσεται.
urn:cts:greekLit:tlg4083.tlg001.hc:9.431|Τὸ δὲ κρινάμενος,  ὃ καὶ ἐνεργητικῶς προφέρεσθαι εἴωθεν, ἐκκρίτους τε ὑπολαλεῖ τοὺς πρέσβεις  καὶ διασαφητικόν ἐστι τοῦ ἀρίστους, ὡς τῶν ἀρίστων ἐκκρίτων ὄντων. Ὅρα  δὲ καὶ ὡς Νέστορος ἐπιλεξαμένου τοὺς πρέσβεις ὁ Φοῖνιξ τὸν βασιλέα φησὶν  αὐτοὺς κρίνασθαι, ψευσάμενος ἐπί τι καιρίως διὰ τὸ συμφέρον, εἰ καὶ ἄλλως  τῷ βασιλεῖ προσλογίζεται τὸ ὑπὸ τοῦ Νέστορος ὡς φιλοβασιλέως πραχθέν.
urn:cts:greekLit:tlg4083.tlg001.hc:9.432|Τὸ δὲ σοὶ αὐτῷ οὐκ εἴληπται ἀντὶ συνθέτου ἀντωνυμίας, δηλούσης  τὸ σαυτῷ κατ’ ἔθος Ὁμηρικόν, ἀλλ’ ἐξοχικῶς εἴρηται, ὁποῖον καὶ τὸ αὐτῷ  τοι, ἤγουν αὐτῷ σοι, μετόπισθεν ἄχος ἔσεται, καὶ ἐν τοῖς ἑξῆς δὲ τὸ αὐτὴν  γάρ νιν τρόμος αἰνὸς ἱκάνει.
urn:cts:greekLit:tlg4083.tlg001.hc:9.433|Ὅτι κατὰ σχῆμα ἀντιπαραστάσεως  ὑπούλως λαλῶν ὁ διδάσκαλος Φοῖνιξ οὐχ’ ἁπλῶς αἰτιᾶται, εἴπερ ἐχολώθη ὁ  μαθητής, ἀλλ’ εἰ καὶ μετὰ πρεσβείαν καὶ δῶρα χολοῦται. Φησὶ γοῦν πρὶν δ'  οὔτι νεμεσσητὸν κεχολῶσθαι.
urn:cts:greekLit:tlg4083.tlg001.hc:9.434|Εἶτα καὶ ἀπὸ παραδείγματος πεῖσαι  θέλων κατὰ μέθοδον ὁποίαις καὶ ὁ Νέστωρ ἐξ ἱστοριῶν εἴωθεν χρᾶσθαι, λέγει  ὡς καὶ οἱ παλαιοὶ τῶν ἡρώων δώροις τε καὶ λόγοις ἐπείθοντο. Οὕτω γάρ,  φησί, καὶ τῶν πρόσθεν ἐπευθόμεθα κλέα ἀνδρῶν ἡρώων, ὅτε κέν τιν’ ἐπιζάφελος, ὡς προεγράφη, χόλος ἵκοι. δωρητοί τ’ ἐπέλοντο παραρρητοί τ’ ἐπέεσσι,  τουτέστι δώροις τε ὑπήγοντο καὶ λόγοις ἐμειλίσσοντο παραμυθούμενοι. Παραρρητοί γάρ, ὡς καὶ ἀλλαχοῦ δηλοῦται, οἱ παρηγορητοί. καὶ εὐθὺς ἐπιφέρει τὴν  ἱστορίαν.
urn:cts:greekLit:tlg4083.tlg001.hc:9.435|Καὶ ὅρα ὅτι τε ἐν τῷ παραρρητοὶ ἐπέεσσι περιττῶς  κεῖνται τὰ ἔπη ὡς συνεξακουόμενα τῷ παραρρητοί, καὶ ὅτι ἐὰν οὐ περιττεύει  τὸ ἐπέεσσιν ἐν τῷ παραρρητοί, ἐλλιπῶς ἄρα ἔχει τὸ δωρητοί, ὡς δέον προσκεῖ–             σθαι καὶ ἐκεῖ τὸ δώροισ, ἵνα ἦν δωρητοὶ δώροις. καὶ ὅτι ἄρχεσθαι μέλλων  ὑπτιώτερον διηγήματος παλαιοῦ ἤγειρε τὸν λόγον σώφρονι κάλλει διὰ ὁμοιοτελεύτων, ἤγουν παρίσων, τοῦ δωρητοί καὶ παραρρητοί, καὶ ὡς χρήσιμον  πάνυ ῥήτορσιν αἱ ἱστορίαι, εἰς ὃ καὶ ὁ Νέστωρ, ὡς ἐρρέθη, εὐδοκιμεῖ ἀπομνημονεύμασι παραρτύων τὴν ποίησιν. Διὸ καὶ Ἀχιλλεὺς ἐφιλοτιμεῖτο ἀείδειν  κλέα ἀνδρῶν, ὡς προγέγραπται.
urn:cts:greekLit:tlg4083.tlg001.hc:9.436|Ἐν τούτοις δὲ σημείωσαι καὶ ὅτι,  ὡς καὶ ἐν ἄλλοις ἐρρέθη, ἡ τοῦ ἀπομνημονεύματος λέξις ἐξ Ὁμήρου παρῆκται.  Φησὶ γὰρ ὁ Φοῖνιξ μέμνημαι τόδε ἔργον ἐγὼ πάλαι, οὔ τι νέον γε, ὡς ἦν,  οἷα μὴ ἐπιλαθόμενος. οὐ γὰρ ἂν εἶχε μνήμην ἀκραιφνῆ. Καὶ εὐθὺς ὑποβάλλει  ἀπομνημόνευμα, τὸ κατὰ Μελέαγρον δηλαδὴ ἐπεισόδιον. Τοῦτο δὲ τὸ σχῆμα  ὑποδιήγησιν καλοῦσιν οἱ παλαιοί, ὡς καὶ μετ’ ὀλίγα εἰρήσεται. Ἐνταῦθα δὲ  ὅρα καὶ ὅτι αἰτιατικῇ συνέταξε τὸ μέμνημαι, καὶ ὡς ἀκριβῶς εἰς τὸ μέμνημαι  προσέθετο τὸ πάλαι, οὔ τι νέον γε. Μνήμη τε γὰρ οὐ τῶν ἄρτι ἀλλὰ τῶν  παροιχομένων ἐστί. καὶ τὸ ἀπομνημόνευμα δὲ τῶν τοιούτων ἐστί. Δοκεῖ δὲ  διὰ σαφήνειαν, οὐ μὴν ἀναγκαίως, προσκεῖσθαι τὸ οὔ τι νέον γε. Δῆλον  γὰρ ὡς τὸ πάλαι μνημονευόμενον οὐκ ἂν εἴη νέον. Καὶ ἄλλως δὲ τὸ οὔ τι  νέον γε διασαφητικόν ἐστι τοῦ πάλαι, ἵνα μὴ ἁπλῶς νοῆται κατὰ τὴν ὕστερον  Ἀττικὴν συνήθειαν. Ἴσμεν γὰρ ὅτι ἡ Ἀτθὶς πάλαι οἶδε λέγειν οὐ μόνον τὸ  ἀφ’ ἱκανοῦ χρόνου ἀλλὰ καὶ τὸ πρὸ ὥρας ἢ καὶ στιγμῆς. τὸ γοῦν οὔ τι νέον γε  ἀναγκάζει νοεῖν τὸ πάλαι ἀντὶ τοῦ πρὸ πολλοῦ. Τὸ δὲ μέμνημαι τόδε ἔργον  ἕως τοῦ ὡς ἦν, εἶτα ἐν δ’ ὑμῖν ἐρέω πάντεσσι φίλοισι πᾶς τις ἂν προοιμιάσηται διηγούμενός τι παρὰ φίλοις ἀκροαταῖς. Σημειωτέον δὲ ἐνταῦθα καὶ            ὅτι κατὰ τοὺς παλαιοὺς τὸ μέμνημαι οὐ μόνον τὸ σύνηθες καὶ κοινὸν δηλοῖ  κατὰ τὴν εἰρημένην σημασίαν, ἀλλὰ καὶ ἀντὶ τοῦ ἐπιμελεῖσθαι λαμβάνεται,  ὡς ἐν τῷ μεμνέῳτο δρόμου, ὃ δὴ κεῖταί που ἐν τοῖς ἑξῆς, καὶ ἐν τῷ μεμνῆσθαι  πατρὸς καὶ μητρός, ἤγουν ἐπιμέλειαν ἔχειν, ὅπερ ὁ Ὀδυσσεὺς τῇ Πηνελόπῃ  παρήγγειλεν, ὅτε εἰς Τροίαν ἀπέπλεεν. Ἔτι δὲ καὶ ἐν τῷ μισῶ μνάμονα  συμπόταν. Οὐ δεῖ γάρ, φασί, δέχεσθαι, τουτέστι νοεῖν, μνάμονα, ὡς ἔνιοι,  τὸν μεμνημένον χθιζῶν ἁμαρτημάτων συμποσιαίων, ἀλλὰ τὸν ἄγαν ἐπιμελητὴν  τοῦ συμποσίου. Μισοῦμεν γὰρ τὸν ἐν τοιούτοις ἐπιμελούμενον καὶ ἐπιτάσσοντα.  Ὅτι ὁ Φοῖνιξ περὶ τῶν πρόσθεν ἡρώων εἰπών, ὡς δωρητοὶ καὶ παραρρητοὶ  ἦσαν, καὶ παραθεὶς εὐθὺς τὴν κατὰ τὸν Μελέαγρον ἱστορίαν εἰς λόγου πίστιν,  ἀκούσοι ἂν πρός τινων οὐ φαύλων εἰς νοῦν ὡς οὐκ εὐοδοῦται αὐτῷ ἐντεῦθεν  ὁ λόγος. Ὁ γὰρ Μελέαγρος οὗτος καὶ δῶρα λαμβάνων καὶ πολλὰ λιτανευόμενος οὐκ ἐπείθετο, ἀλλὰ μᾶλλον ἀναίνετο, θλίβων οὕτω τὰς τοῦ Διὸς Λιτάς.  ὥστε οὐ δεικνύει ὁ Φοῖνιξ, ὃ προέθετο. Λύεται δὲ τὸ ἄπορον ἐκ τοῦ ἐναντίου  τῷ ἐπιχειρήματι, λέγοντος οἷον τοῦ Φοίνικος, ὡς οἱ μὲν ἄλλοι πάντες δωρητοὶ  ἐγένοντο, καθὰ εἶπον, καὶ παραρρητοί, ὁ μέντοι Μελέαγρος μὴ τοιοῦτος  ἀποβὰς κακόν τι ἔπαθεν, ὡς δειχθήσεται.
urn:cts:greekLit:tlg4083.tlg001.hc:9.437|Ἔστι δὲ ἡ κατὰ τὸν  Μελέαγρον ἱστορία τοιαύτη τις κατὰ τὸν ποιητήν. Οἰνεὺς ἀπαρχὰς θύων  κατὰ Εὐριπίδην, ὅπερ ὁ ποιητὴς θαλύσια ἐν γουνῷ ἀλωῆς ῥέζειν φησί, τοῖς  μὲν ἄλλοις θεοῖς ἔρεξεν, οἳ καὶ ἐδαίνυντο ἑκατόμβας, μόνῃ δ’ οὐκ ἔρεξεν  Ἀρτέμιδι. ἢ λάθετο, φησίν, ἢ οὐκ ἐνόησεν. ἀάσατο δὲ μέγα θυμῷ. ἣ δὲ  χολωσαμένη ὦρσε χλούνην σῦν, ὃς κακὰ πολλά ἐποίει τά τε τοῦ Οἰνέως καὶ  τὴν λοιπὴν δέ, ὡς εἰκός, βλάπτων Αἰτωλίαν. τὸν δὲ ὁ τοῦ Οἰνέως ἀπέκτεινε  Μελέαγρος, πολλῶν ἐκ πολίων θηρήτορας ἄνδρας ἀγείρας καὶ κύνας.  Ἐν οἷς ἀνδράσιν οὐ μόνον ἦσαν οἱ ὑπὸ τῷ σκήπτρῳ τοῦ Οἰνέως, ἀλλὰ καὶ  Κουρῆτες οἱ πλησιόχωροι. οὐ μὲν γάρ, φησίν, ἐδάμη παύροισι βροτοῖσιν,  ἀλλὰ δηλονότι πολλοῖς. τόσσος ἔην. πολλοὺς δὲ πυρῆς ἐπέβησ’ ἀλεγεινῆς.  Καὶ ὁ μὲν σῦς οὕτως ἔκειτο. ἡ δὲ Ἄρτεμις ἀμφ’ αὐτῷ ἔθηκε πολὺν κέλαδον,  ἀμφὶ συὸς κεφαλῇ καὶ δέρματι λαχνήεντι, Κουρήτων τε μεσηγὺ καὶ Αἰτωλῶν  μεγαθύμων. ὄφρα μὲν οὖν Μελέαγρος ἀρηί̈φιλος πολέμιζε, τόφρα δέ, ἤγουν  ἕως δὴ τότε, Κουρήτεσσι, τουτέστι τῷ τῶν Κουρήτων στρατῷ, κακῶς ἦν,  οὗ ἐφερμηνευτικὸν τὸ οὐδὲ δύναντο τείχεος ἔκτοσθε μίμνειν πολέες περ            ἐόντες. ἀλλ’ ὅτε δὴ Μελέαγρον ἔδυ χόλος, ὅς τε καὶ ἄλλων οἰδάνει ἐν στήθεσσι  νόον πύκα περ φρονεόντων, ἤτοι ὅ, ἤγουν ὁ μέν, μητρὶ φίλῃ Ἀλθαίῃ χωόμενος  κῆρ κεῖτο παρὰ μνηστῇ ἀλόχῳ καλῇ Κλεοπάτρῃ χόλον θυμαλγέα πέσσων ἐξ  ἀρέων, ἤτοι ἕνεκεν ἀρῶν, μητρὸς κεχολωμένος, ἥ ῥα θεοῖσι, κατὰ Μελεάγρου  θεῷ, πόλλ’ ἀχέουσα ἠρᾶτο κασιγνήτοιο φόνοιο. Οἱ δὲ Κουρῆτες ἐν τοσούτῳ  νικῶντες ἐπέθεντο ταῖς πύλαις τῆς Καλυδῶνος, περὶ ἣν τὰ τῶν Οἰνειδῶν  βασίλεια, καὶ ταῦτα πρῴην ἡττώμενοι καὶ μὴ δυνάμενοι τῆς κατ’ αὐτοὺς  πόλεως ἐκτὸς μίμνειν, ὡς εἴρηται, ὅτε Μελέαγρος ἐπολέμει. Πολλὰ δὲ  πολλῶν λιτανευσάντων ὁ ἥρως οὐκ ἐπείθετο, πρίν γ’ ὅτε δὴ θάλαμος πύκ'  ἐβάλλετο. τοὶ δ’ ἐπὶ πύργῳ ἢ ἐπὶ πύργον βαῖνον Κουρῆτες καὶ ἐνέπρηθον  μέγα ἄστυ, ὃ δὴ πρήθειν τοῦ πέρθειν ἐστὶ πρωτότυπον, ὡς καὶ ἀλλαχοῦ δηλοῦται. καὶ τότε δὴ πεισθεὶς τῇ καλῇ Κλεοπάτρᾳ χροὶ̈ ἔντε’ ἐδύσετο παμφανόωντα καὶ Αἰτωλοῖς ἀπήμυνε κακὸν ἦμαρ εἴξας ᾧ θυμῷ. τῷ δ’ οὐκέτι  δῶρα τέλεσσαν οἱ Αἰτωλοὶ πολλά τε καὶ χαρίεντα, κακὸν δ’ ἤμυνε καὶ  αὕτως. ὅ ἐστι καὶ οὕτω μάτην ἐβοήθησεν ἀπαμύνας τὸν πόλεμον. καὶ οὕτω  μέν, ἐπιτόμως εἰπεῖν, τὸ κατὰ Μελέαγρον ἔχει ἀπομνημόνευμα. Ὁ δὲ ποιητὴς  οὐδ’ ἐνταῦθα τὴν τῆς ἱστορίας ἀρχὴν προκαταρχὴν ποιεῖται τῆς διηγήσεως,  ἤγουν τὴν ῥηθεῖσαν θείαν μῆνιν, μεθ’ ἣν συὸς ἐπέλευσις καὶ ἀναίρεσις αὐτοῦ,  ἐφ’ αἷς μάχη Κουρήτων καὶ Αἰτωλῶν, ἀλλὰ ἐκ τῶν δευτέρων, ἤγουν ἐκ τοῦ  τῶν Κουρήτων καὶ Αἰτωλῶν πολέμου ἀρξάμενος, οὗ χάριν καὶ ἐδεήθη τῆς  ἱστορίας, εἶτα ὑποβάλλει τὰ πρῶτα, τουτέστι τὴν αἰτίαν τοῦ πολέμου, ἥτις  ἐστὶ τὰ κατὰ Οἰνέα καὶ Ἄρτεμιν, καὶ μετ’ αὐτὰ πάλιν ἐλθὼν ἐξ ἀνάγκης εἰς  τὴν μάχην τῶν Κουρήτων καὶ τῶν Αἰτωλῶν προάγει τὸ ἐντεῦθεν μέχρι τέλους  τὴν ἱστορίαν κατὰ ἁρμονίαν εὐσύντακτον. Ὁ δὲ Ὁμηρικὸς Φοῖνιξ καὶ ἐμπλατύνεται τῇ διηγήσει καὶ ἐνδιασκεύως αὐτὴν προάγει καὶ πολυειδῶς. Νὺξ  γάρ ἐστι καὶ ἀργία καὶ οὐδέν τι ἐκώλυε τὴν τοῦ λόγου διασκευήν. Ὅθεν καὶ  τὴν Ἄρτεμιν σεμνολογεῖ χρυσόθρονον ὀνομάζων καὶ Διὸς κούρην μεγάλοιο  καὶ δῖον γένος, ἤγουν ἐξ αὐτοῦ Διός, καὶ ἰοχέαιραν δέ, ὡς ἰοὺς χέουσαν κατά            τινα ὄμβρον ἢ νιφετόν. Ὅθεν ἡ ἀπεριλάλητος γλῶσσα λαβοῦσα βούλεται  λέγειν ὑποκοριστικῶς ὀϊστοβρόχιον τὴν τοιαύτην χύσιν τῶν ὀϊστῶν.
urn:cts:greekLit:tlg4083.tlg001.hc:9.438|Καὶ τὸν σῦν δὲ ἐκφράζει οἷος ἦν καὶ οἷα ἐποίει λέγων ὦρσε δ’ ἐπὶ  χλούνην σῦν ἄγριον, ἀργιόδοντα, ὃς κακὰ πόλλ’ ἔρδεσκεν ἔθων Οἰνῆος ἀλωήν.  πολλὰ δ’ ὅ γε προθέλυμνα χαμαὶ βάλεν, ἤγουν ἔρριψε, δένδρεα μακρὰ αὐτῇσι  ῥίζῃσι καὶ αὐτοῖς ἄνθεσι μήλων καὶ τὰ ἑξῆς.
urn:cts:greekLit:tlg4083.tlg001.hc:9.439|Διαγράφει δὲ καὶ  τὴν πάνυ πολλὴν μητρικὴν ἐπὶ τῷ Μελεάγρῳ λύπην καὶ ἦθος γυναικεῖον διαζωγραφεῖ, λέγων ὡς ἡ ῥηθεῖσα μήτηρ αὐτοῦ πολλὰ ἠρᾶτο ἀχέουσα ἕνεκεν τοῦ  κατ’ ἀδελφοὺς φόνου. πολλὰ δὲ καὶ γαῖαν πολυφόρβην χερσὶν ἀλοία κικλῄσκουσ'  Ἀί̈δην καὶ ἐπαινὴν Περσεφόνειαν, ὡς καὶ ὁ Ἀμύντωρ ποτὲ κατὰ Φοίνικος,  πρόχνυ καθεζομένη, δεύοντο δὲ δάκρυσι κόλποι παιδὶ δόμεν θάνατον. τῆς δὲ  ἠεροφοῖτις Ἐριννὺς ἔκλυεν ἐξ Ἐρέβευς ἀμείλιχον ἦτορ ἔχουσα, οὗ ἕνεκα  καὶ αἱματωποὺς καὶ δρακοντώδεις κόρας τὰς Ἐριννύας ἡ Τραγῳδία φησίν.
urn:cts:greekLit:tlg4083.tlg001.hc:9.440|Ἐφ’ οἷς φράσας πυργομαχίαν γοργῶς ἐν τῷ τῶν δὲ τάχ’ ἀμφὶ  πύλας ὅμαδος καὶ δοῦπος ὀρώρει πύργων βαλλομένων, διηγεῖται καὶ τὰς  πρὸς τὸν Μελέαγρον λιτὰς ἐνδιασκεύως εἰπὼν τὸν δ’ ἐλίσσοντο γέροντες  Αἰτωλῶν, ὡς νῦν δηλαδὴ τὸν Ἀχιλλέα οἱ ἀριστεῖς, πέμπον δὲ θεῶν ἱερῆας  ἀριστοὺς ἐξελθεῖν καὶ ἀμῦναι ὑποσχόμενοι μέγα δῶρον, τὸ μετ’ ὀλίγα εἰρησόμενον. πολλὰ δέ μιν ἐλιτάνευεν γέρων ἱππηλάτα Οἰνεὺς οὐδοῦ ἐπεμβε–   βαώς, ἢ ὑπερβεβαώς, ὑψηρεφέος θαλάμοιο σείων κολλητὰς σανίδας, τὰς  ἀλλαχοῦ κληϊστάς, γουνούμενος υἱόν. πολλὰ δὲ τόν γε κασίγνητοι καὶ πότνια  μήτηρ ἐλίσσοντο. Μετέβαλε γὰρ καὶ ἡ μήτηρ, εἰ καὶ πρὶν θάνατον ἐκείνῳ  ἐπηύχετο. ταπεινοποιὸν γὰρ ἡ ἀνάγκη. ὃ δέ, φησί, μᾶλλον ἀναίνετο. πολλὰ  δ’ ἑταῖροι, οἳ αὐτῷ κεδνότατοι καὶ φίλτατοι ἦσαν ἁπάντων, ἀλλ’ οὐδ’ ὣς τοῦ,  ἤγουν τούτου, θυμὸν ἐνὶ στήθεσσιν ἔπειθον.
urn:cts:greekLit:tlg4083.tlg001.hc:9.441|Ἀφηγεῖται δ’ ἐν  τούτοις καὶ τό, ὡς ἔφη, μέγα δῶρον τῶν Αἰτωλῶν, τὴν μετὰ βραχὺ ῥηθησομένην  γῆν. Εἶτα διηγεῖται καὶ ὅπως ἡ Κλεοπάτρα ὀδυρομένη ἐλίσσετο τὸν Μελέαγρον, ὡς καὶ αὐτὸ ἐν τοῖς ἐφεξῆς εἰρήσεται. καὶ οὐ ταῦτα μόνον ὁ Φοῖνιξ, ἀλλὰ  καὶ ἕτερα παρεισάγει κατά τινα περιττότητα, ἐπεισοδίοις παρενείρων ἐπεισόδια.
urn:cts:greekLit:tlg4083.tlg001.hc:9.442|Καὶ οὕτω μεστὸν ὡς οὐδαμοῦ τὸν λόγον τῆς παρενθέτου ἱστορίας  Ὅμηρος ποιεῖ, τήν τε Κλεοπάτραν ἱστορῶν οἵα ἦν καὶ ἐξ οἵων ἦν καὶ ὡς  διώνυμος ἦν καὶ ὡς καλή, διὸ καὶ ἡρπάγη παρὰ τοῦ Ἀπόλλωνος. Παραλαλῶν δὲ  καὶ τὸν περὶ Ἀλκυόνος μῦθον, καὶ ὅλως πολλαῖς ἰδέαις τὸν τόπον τοῦτον  καταποικίλλων, σεμνότητι μὲν ἐπ’ ὀλίγον χρώμενος ἔνθα περὶ τοῦ χόλου  γνωμολογεῖ ὡς κυμαίνοντος καὶ τὸ ἐν φρονίμοις γαλήνιον, παρεμπλέκων δὲ  καὶ φοβερὰ χωρία ἐν τοῖς περὶ συὸς καὶ Ἀρτέμιδος καὶ Ἐριννύων, ἔτι δὲ καὶ  γλυκαίνων τὸν λόγον ἐν τοῖς περὶ κυνηγεσίων, καὶ οὕτω μιγνὺς φόβῳ τὴν  ἱλαρότητα καὶ καλλωπίζων δὲ παρίσοις, ναὶ μὴν καὶ περιβάλλων ἱστοριῶν τε  μεστότητι καί, ὡς προείρηται, ὑπαλλαγῇ τῆς φυσικῆς τῶν πραγμάτων τάξεως,  πλεονάζων δὲ μάλιστα τῇ σαφηνείᾳ διὰ τὴν φύσιν τῆς ἀφηγήσεως. καὶ ταῦτα  μὲν οὕτω. Τὴν δὲ ἐνταῦθα τῆς ἱστορίας μέθοδον ὑποδιήγησιν καλοῦσιν οἱ  παλαιοί, ὡς καὶ προερρέθη. Ἔστι δὲ ὑποδιήγησις, ὅτε διηγεῖταί τις ὅμοιόν  τι τοῖς προκειμένοις πράγμασιν, ὡς καὶ ἐνταῦθα τὸ τοῦ Μελεάγρου ἐπεισόδιον  πολλὴν ἔχει πρὸς τὰ τοῦ Ἀχιλλέως ὁμοιότητα. Ἑκάτεροι γὰρ εὐγενεῖς καὶ  ἀνδρεῖοι μηνίουσιν, Ἀχιλλεύς τε διὰ τὴν μητέρα εἰποῦσαν ἀλλὰ σὺ μὲν μήνιε  ναυσὶ παρήμενος, ἔτι δὲ καὶ διὰ τὴν Βρισηί̈δα, καὶ Μελέαγρος δὲ διὰ μητέρα  ἑτέρως λυπουμένην καὶ διὰ Ἀταλάντην τὴν ἐρωμένην, εἰ καὶ Ὅμηρος αὐτὸ  σιωπᾷ. Ἔτι ὑπερέχει ἀρετῇ Μελέαγρος Καλυδωνίων, ὡς Ἀχιλλεὺς Ἀχαιῶν,  καὶ οὔτε Κουρῆτες ἔκτοσθε μένειν τείχεος δύνανται μαχομένου Μελεάγρου  καὶ Τρῶες δὲ δι’ Ἀχιλλέα οὐ θέλουσι μάχην ὀρνύειν ἀπὸ τείχεος, καὶ ἡττῶνται  ἐκεῖ μὲν Καλυδώνιοι δίχα Μελεάγρου καὶ βάλλονται αὐτοῖς οἱ πύργοι, ἐνταῦθα  δὲ Ἕλληνες Ἀχιλλέως ἀπομηνίσαντος καὶ πολεμεῖται τὸ τεῖχος αὐτοῖς.  ἱκετεύονταί τε ἄμφω ὑπὸ τῶν οἰκειοτάτων καὶ ἀποστρέφονται τὰς λιτάς.  Οὕτω τῆς ἰσότητος διὰ πάντων ἡκούσης τῷ Μελεάγρῳ καὶ τῷ Ἀχιλλεῖ ἐπεύχεται ὁ Φοῖνιξ μὴ καὶ τὸ τέλος ἐξισωθῆναι αὐτοῖς ὡς δίχα δώρων τὸν Ἀχιλλέα           καὶ τιμῆς εἰς πόλεμον ἐξελθεῖν οἰκείῳ θυμῷ εἴξαντα, ἤγουν αὐτοθελῶς πολεμή–   σαντα, ὅπερ ὁ Μελέαγρος ἔπαθεν. οὗ τὸ κακόν, ὡς εἴρηται, καὶ αὕτως ἀμύναντος  οὐκ ἐτέλεσαν δῶρα οἱ Αἰτωλοί, τουτέστιν οἱ Καλυδώνιοι.
urn:cts:greekLit:tlg4083.tlg001.hc:9.443|Φησὶ  γὰρ ἀξιῶν καὶ ἐνταῦθα τρίτην ταύτην ἀξίωσιν ἀλλὰ σὺ μή μοι ταῦτα νόει  φρεσί, μηδέ σε δαίμων ἐνταῦθα τρέψειε φίλος. κάκιον δέ κεν εἴη νηυσὶ καιομένῃσιν ἀμύνειν, ὡς ἐκεῖ Μελέαγρος ἁλισκομένοις τοῖς πολίταις ἐπήμυνεν,  ἀλλ’ ἐπὶ δώροις ἔρχευ, ἶσον γάρ σε θεῷ τίσουσιν Ἀχαιοί. Ἄλλως μέντοι  ἀμύνας, οἷον ὅτε πελάσει ταῖς σαῖς ναυσὶν ὁ Ἕκτωρ, ἀδώρητά τε βοηθήσεις  καὶ οὐδὲ τιμὴν ἕξεις. Ἐνταῦθα δὲ σημείωσαι καὶ ὅτι Ὀδυσσέως εἰπόντος  τῷ Ἀχιλλεῖ, ὡς εἰ τὸν βασιλέα καὶ τὰ ἐκείνου δῶρα μισεῖς, ἀλλὰ σὺ τοὺς  ἄλλους Ἀχαιοὺς ἐλέησον, οἵ σε θεὸν ὣς τιμήσουσιν, ὁ Φοῖνιξ πάνυ βιαίως  καὶ γενναιότερον ἐξ ἐναντίου τὸ νόημα τοῦτο μεταχειρίζεται. Οὔτε γὰρ τῶν  δώρων ἀποσχέσθαι θέλει τὸν Ἀχιλλέα καὶ τιμὴν ἴσην κατεπαγγέλλεται.
urn:cts:greekLit:tlg4083.tlg001.hc:9.444|Εἶτα καὶ ἐπὶ πλέον κρατύνων τὸ νόημα καὶ τῷ Ὀδυσσεῖ ἀντιβαίνων  συμβουλεύσαντι δώρων ἀλλάξασθαι τὴν τιμήν φησιν εἰ δέ κεν ἄτερ δώρων  πόλεμον φθισήνορα δύῃς, οὐκέθ’ ὁμῶς τιμῇς ἔσεαι, ὡς ἐρρέθη, πόλεμόν  περ ἀλαλκών, διά τε τὸ τῆς γνώμης αὐθέκαστον καὶ διὰ τὸ δοκεῖν περιφρονεῖν   τὰ τῶν Ἀχαιῶν καὶ μὴ πάντῃ ξυμβαίνειν αὐτοῖς. καὶ τοιαῦτα μὲν ὁλοσχερῶς  τὰ τῆς, ὡς εἴρηται, ὑποδιηγήσεως. Τὰ δὲ κατὰ μέρος αὐτῆς αὐτίκα λελέξεται.
urn:cts:greekLit:tlg4083.tlg001.hc:9.445|Καὶ πρῶτον, ὅτι προοιμιακῶς οἷον εἰπὼν τὸ ἐν δ’ ὑμῖν ἐρέω  πάντεσσι φίλοισι, εἶτα ὑποβάλλει τὴν ἱστορίαν οὕτως:
urn:cts:greekLit:tlg4083.tlg001.hc:9.446|Κουρῆτές  τ’ ἐμάχοντο καὶ Αἰτωλοὶ μενεχάρμαι ἀμφὶ πόλιν Καλυδῶνα καὶ ἀλλήλους  ἐνάριζον, Αἰτωλοὶ μὲν ἀμυνόμενοι Καλυδῶνος, Κουρῆτες δὲ διαπραθέειν  μεμαῶτες Ἄρηϊ καὶ ἑξῆς.
urn:cts:greekLit:tlg4083.tlg001.hc:9.447|Ἰστέον δὲ ὅτι Κουρῆτες οἱ τὴν Πλευρῶνα  οἰκοῦντεσ — Δῆλον δ’ ὅτι πόλις Αἰτωλικὴ καὶ ἡ Πλευρών. — Εὐβοέων ἦσαν  ἄποικοι, προφερόμενοι τῷ τόνῳ καὶ τῇ κλίσει ὡς τὸ ἀβλής ἀβλῆτος. οὕτω  γὰρ καὶ Κουρής Κουρῆτος. Καὶ οὐκ ἐχρῆν μέν, φασίν, οὕτω, διότι τὰ εἰς ησ ἐθνικὰ ὑπὲρ μίαν συλλαβὴν οὐ φιλοῦσιν ὀξύνεσθαι. ὠξυτονήθη μέντοι πρὸς  διαστολὴν βαρυτόνου ὀνόματος τοῦ κούρητες Ἀχαιῶν, ἀντὶ τοῦ νέοι, ὅπερ  ἐν τοῖς ἑξῆς που ἐρεῖ ὁ ποιητής. Ἐκεῖνο δὲ αὖ πάλιν οὕτως ἐκλίθη, ὡς τρόπον            τινὰ ἰαμβικόν, ἀπὸ τοῦ κόρης κόρητος. Ἐκλήθησαν δὲ οἱ Αἰτωλοὶ οὗτοι  Κουρῆτες ἢ διὰ τὸ Κούριον ὄρος ὑπερκείμενον Πλευρῶνος ἢ παρὰ τὴν κουράν.  Ἐπεὶ γὰρ κατὰ τὸν Γεωγράφον οἱ πολέμιοι τῆς κόμης αὐτῶν δραττόμενοι  τῆς ἔμπροσθεν κατέσπων αὐτούς, ὄπισθεν τοῦ λοιποῦ ἐκόμων κειρόμενοι τὰ  ἔμπροσθεν. διὸ καὶ Κουρῆτες ἐλέγοντο. Ἐν Χαλκίδι δέ, φασί, συνῴκησαν,  ἤγουν Εὐβοεῖς ἦσαν — Ἐκεῖ γὰρ ἡ τοιαύτη Χαλκίς. — συνεχῶς περὶ τοῦ  ἐν Εὐβοίᾳ Λιλαντίου πεδίου πολεμοῦντες. κατασχόντες δέ γε ὕστερον τὰ  πέραν Ἀχελῴου ἐν Αἰτωλίᾳ περὶ Πλευρῶνα καὶ μείναντες ἄκουροι ἐκλήθησαν  Ἀκαρνᾶνες. Κατὰ δέ τινας ἀπό τινων ὁμωνύμων ἡρώων εἰσὶν ἄμφω τὰ ὀνόματα.  Ἕτεροι δέ φασιν ὡς ἀπὸ μὲν τοῦ ῥηθέντος Κουρίου ὄρους Κουρῆτες οἱ Πλευρώνιοι, Ἀκαρνᾶνες δὲ ἀπὸ Ἀκαρνᾶνος, υἱοῦ Ἀλκμαίωνος. Οἱ δέ φασι Κουρῆτας  μὲν καὶ Κορύβαντας καὶ Καβείρους καὶ Ἰδαίους Δακτύλους καὶ Τελχῖνας  μικρὰν ἔχειν διαστολὴν πρὸς ἀλλήλους, ἐνθουσιαστικοὺς ὄντας καὶ βακχικοὺς  καὶ ἐνοπλίῳ κινήσει μετὰ ψόφου κυμβάλων καὶ τυμπάνων καὶ ὅπλων καὶ αὐλῶν  ἐκπλήττειν. Τοὺς δὲ περὶ Αἰτωλίαν Κουρῆτας οὕτω κληθῆναι καὶ ὡς θηλυστολοῦντας, καθάπερ αἱ κόραι. Τὸ δὲ τῶν τοιούτων Κουρήτων ἐν ὅπλοις ὀρχηστικὸν  ἀφορμήν, φασί, δέδωκε τῷ ποιητῇ Κούρητας εἰπεῖν τοὺς νέους στρατιώτας ἐν τῷ  κούρητες ἀριστῆες Παναχαιῶν, καὶ δῶρα φέρον κούρητες Ἀχαιῶν.  Πύρριχος δὲ τῆς τοιαύτης ἀσκήσεως εὑρετής. Εἰ δὲ ἀλλαχοῦ φησιν ὁ  Γεωγράφος ὅτι ἐνόπλιον ὄρχησιν Κουρὴς κατέδειξε πρῶτος, ὕστερον δὲ καὶ  συνέταξεν, ἣν ἐκάλεσε πυρρίχην, ἔοικε τοῦ τοιούτου ἀνδρὸς κύριον μὲν εἶναι  τὸ Πύρριχος, ἐθνικὸν δὲ τὸ Κουρής. Φησὶ γοῦν ἑτέρωθι ὅτι τὴν ἐνόπλιον  ὄρχησιν, ἥτις ὑπὸ Κουρήτων κατεδείχθη, Πύρριχος συντάξας πυρρίχην ἀφ'  ἑαυτοῦ ἐκάλεσεν. Ὅτι δὲ οἱ Κρητικοὶ Κουρῆτες καὶ ὡς Διὸς κουροτρόφοι  καὶ ὡς κόροι ἔσχον τὴν κλῆσιν, δηλοῖ ἡ ἱστορία εἰποῦσα: Κούρητες ἐν Κρήτῃ  πρόπολοι Διός, νέοι τινὲς ἐνόπλιον κίνησιν μετ’ ὀρχήσεως ἀποδιδόντες, κόροι  τινες ὄντες, ἢ ὡς κουροτροφοῦντες τὸν Δία. Ἐκεῖ εὑρέθη αὐλὸς καὶ τύμπανον,  ὃ βυρσότονον κύκλωμα Εὐριπίδης καλεῖ. Λέγει δὲ ὁ Γεωγράφος καὶ ὅτι  Τελχῖνες ἐννέα ἐν Ῥόδῳ τῇ Ῥέᾳ συνακολουθήσαντες εἰς Κρήτην καὶ Δία           κουροτροφήσαντες Κουρῆτες ὠνομάσθησαν. Πολὺς δὲ ὁ περὶ Τελχίνων  λόγος καὶ παρὰ πολλοῖς. Εἰσὶ γὰρ οἳ καὶ Κρῆτας αὐτούς φασι καὶ Θελγῖνας  ὀνομάζουσι παρὰ τὸ θέλγειν καὶ γόητας εἶναί φασι καὶ φαρμακεῖς, καὶ δύο  γένη αὐτῶν εἶναι, τὸ μὲν βάναυσον καὶ χειρωνακτικόν, τὸ δὲ λυμαντήριον  τῶν καλῶν, ἤγουν τῶν εὐμόρφων. Καὶ οἱ μὲν θαλάσσης παῖδας αὐτοὺς εἶναι,  οἱ δὲ ἐκ τῶν τοῦ Ἀκταίωνος κυνῶν μεταμορφωθῆναι εἰς ἀνθρώπους. τοῦτο  δὲ διὰ τὸ ἀγρίως ἔχειν ὡς καὶ μυθεύεσθαι σκηπτοὺς ἀφιέναι καὶ ποτήριον  δοκεῖν ἔχειν ἐν ᾧ ῥίζας κυκῶντες ἐφάρμασσον γοητευτικῶς. Ἀνατίθεται δὲ  αὐτοῖς καὶ ἡ κατασκευὴ τῆς κατὰ τὸν Κρόνον ἅρπης, ᾗ τὸν πατέρα Οὐρανὸν  εὐνούχισε. καὶ ἀγαλματοποιί̈αν δὲ εὑρεῖν ἐδόκουν καὶ μέταλλα καὶ ἀμφίβιοι  εἶναι καὶ ἔξαλλοι ταῖς μορφαῖς, ὡς ἐμφερεῖς τὰ μὲν δαίμοσι, τὰ δὲ ἀνθρώποις,  τὰ δὲ ἰχθύσι, τὰ δὲ ὄφεσι. Μῦθος δὲ καὶ ἄχειρας αὐτῶν ἐνίους εἶναι καὶ ἄποδας  καὶ ἀνὰ μέσον τῶν δακτύλων δέρματα ἔχειν κατὰ χῆνας. Ἦσαν δέ, φασί, καὶ  γλαυκωποὶ καὶ μελανόφρυες. Οἱ δὲ εἰπόντες τρεῖς αὐτοὺς εἶναι ὀνόματα  κομίζουσιν αὐτοῖς Χρυσὸν καὶ Ἄργυρον καὶ Χαλκὸν ὁμωνύμως ὕλῃ ἣν  ἕκαστος εὗρε. κατομβρηθέντες δέ, φασίν, ὑπὸ Διὸς ἢ τοξευθέντες ὑπὸ Ἀπόλλωνος ὤλοντο. Ἱστορεῖται δὲ καὶ ἡ Ῥόδος ἀπ’ αὐτῶν Τελχινία καλεῖσθαι. Ἡ  δὲ παροιμία τοὺς φθονεροὺς καὶ ψογεροὺς Τελχῖνας ὡς ἐκ τῶν εἰρημένων  καλεῖ. Στησίχορος δέ, φασί, τὰς κῆρας καὶ τὰς σκοτώσεις Τελχῖνας προσηγόρευσε. Καὶ ταῦτα μὲν οὐ μόνον περὶ Τελχίνων, ἀλλὰ καὶ Κουρήτων Κρητικῶν  τε καὶ Αἰτωλικῶν. Ἐν οἷς ἰστέον καὶ ὡς οὐ μόνον Κουρητικῆς, ἀλλὰ πολλῶν  ὀρχήσεων οὐσῶν, ὡς ἐν τοῖς ἑξῆς που ῥηθήσεται, καὶ Λακωνική τις ἦν εὐγενὴς  ὄρχησις διποδία λεγομένη. καὶ ὅτι, ὥσπερ ἐν τοῖς δρομεῦσιν, οὕτω καὶ ἐν τῇ           ὀρχήστρᾳ γραμμαί τινες ἐγίνοντο, ἵν’ ὁ χορὸς ἵστηται κατὰ στίχον. καὶ οὕτω  μὲν ταῦτα.
urn:cts:greekLit:tlg4083.tlg001.hc:9.448|Αἰτωλοὺς δὲ τοὺς Καλυδωνίους Ὅμηρος λέγει τῷ ἐθνικῷ  ὀνόματι ἐπὶ πολιτῶν χρησάμενος, καὶ τὸ μέρος ἐκ τοῦ ὅλου ὀνομάσας. ἄλλως  γὰρ Αἰτωλοὶ καὶ οἱ Κουρῆτες, ὡς εἴρηται. Πλευρώνιοι γάρ. Ἰστέον δὲ ὡς ὁ  ἐξ Αἰτωλίας οὐ μόνον Αἰτωλὸς ἀλλὰ καὶ Αἰτώλιος λέγεται, ὡς ἀλλαχοῦ  φαίνεται. Μενεχάρμαι δὲ οὐ Κουρῆτες μόνοι, οὐδὲ μὴν μόνοι Αἰτωλοί, ἀλλ'  ἀμφοῖν κοινὸν τὸ ἐπίθετον. Ἰστέον δὲ ὡς προϋποκειμένων χάρμης καὶ πτολέμου  καὶ δηί̈δος γίνεται ἀπ’ αὐτῶν ὁ μενεχάρμης, ὁ μενεπτόλεμος, ὁ μενεδήϊος, οἱ  αὐτοὶ ὄντες τῷ σταδαίῳ μαχητῇ, ᾧ ἐναντίος ὁ φύξηλις, ὃν καὶ τρεσᾶν εἴποι  ἄν τις κωμικευόμενος. Ὁ δὲ μενεχάρμης εὑρίσκεται καὶ μενέχαρμος κατὰ τὸ  πύλη εὐρύπυλος καὶ εὐρυπυλής, οὗ τὴν ὀξυτόνησιν δηλοῖ τὸ εὐρυπυλὲς δῶ.
urn:cts:greekLit:tlg4083.tlg001.hc:9.449|Τὸ δὲ καὶ ἀλλήλους οἱ, ὡς ἐρρέθη, μαχόμενοι ἐνάριζον, πρὸς διαστολὴν ἴσως ἑτεροίας μάχης κεῖται, ὁποῖόν τι καὶ τὸ λογομαχεῖν καὶ τὸ  λίθοις ἐμάχοντο, μάλιστα δὲ πρὸς διαφορὰν τῶν ἠρέμα ἔτι μαχομένων, ὡς μὴ  ἐνεργεῖν κατ’ ἀλλήλων, ἢ καὶ τῶν ἤδη νενικηκότων, ὅτε θατέρου μέρους ὑπερσχόντος, οὐκέτι ἔστιν ἀλλήλους ἐναρίζειν.
urn:cts:greekLit:tlg4083.tlg001.hc:9.450|Καλυδὼν δὲ ἀπὸ Καλυδῶνός φασιν, υἱοῦ Ἐνδυμίωνος ἢ παιδὸς Αἰτωλοῦ, ἐξ οὗ ἡ Αἰτωλία.
urn:cts:greekLit:tlg4083.tlg001.hc:9.451|Ἐρατεινὴν δὲ καὶ ἐν συγκοπῇ ἐραννὴν τὴν τοιαύτην Καλυδῶνα λέγει, ὥς που  καὶ τὴν Λακεδαίμονα, διὰ τό, ὡς εἰκός, εὔχαρι τῆς χώρας καὶ ἐπέραστον.
urn:cts:greekLit:tlg4083.tlg001.hc:9.452|Τὸ δὲ διαπραθέειν Ἄρηϊ πρὸς διαφορὰν εἴρηται πορθήσεως ἑτεροίας, τῆς διὰ δόλου δηλαδή.
urn:cts:greekLit:tlg4083.tlg001.hc:9.453|Χρυσόθρονος δὲ Ἄρτεμις, ὡς ἐάν τις  εἴποι λαμπρόθρονος. ἡ αὐτὴ γάρ ἐστι τῇ σελήνῃ. οὕτω δέ που καὶ Ἥρη χρυσόθρονος, ὁ προσκυρῶν τῷ αἰθέρι ἀήρ.
urn:cts:greekLit:tlg4083.tlg001.hc:9.454|Θαλύσια δὲ αἱ ἀπαρχαί, ὡς  πρὸ ὀλίγων εἴρηται, ἤγουν αἱ μετὰ συλλογὴν τῶν καρπῶν διδόμεναι θεῷ ὑπὲρ  τοῦ καὶ εἰς ἔπειτα θάλλειν τὰς ἀρούρας. Τινὲς δὲ τῶν ῥητόρων καὶ συγκομιστήρια ταῦτα καλοῦσιν. ἅπαξ δ’ ἐνταῦθα κεῖται παρ’ Ὁμήρῳ ἡ λέξις. Γίνεται  δὲ ἀπὸ τοῦ θάλλω θαλύω θαλύσω, ἐξ οὗ καὶ Θαλύσιος κύριον ὄνομα, ὡς δηλοῖ  τὸ Θαλυσιάδην Ἐχέπωλον. Ἔτι δὲ καὶ θαλύσιος ἄρτος ὁ ἐκ τῆς τῶν καρπῶν,  φασί, συγκομιδῆς πρῶτος γινόμενοσ. Ἰστέον δὲ ὅτι ἐπὶ συγκομιδῇ καρπῶν,  ἐφ’ ᾗ καὶ τὰ θαλύσια ἐθύετο, ἑορτὴ ἤγετο Δήμητρος καὶ Διονύσου κατὰ Παυσανίαν, ἁλῴα καλουμένη διὰ τὸ ταῖς ἀπαρχαῖς, καὶ μάλιστα ἐν Ἀθήναις, ἀπὸ  τῆς ἅλω τότε καταχρᾶσθαι φέροντας εἰς Ἐλευσῖνα, ἢ ἐπεί, καθὰ καὶ Ὅμηρος  ἐμφαίνει, ἐν ἅλωσιν ἔπαιζον κατὰ τὴν ἑορτήν, ἐν ᾗ καὶ Ποσειδῶνος ἦν πομπή.  Ἀπὸ τοῦ συναλίζεσθαι δὲ εἴρηται ἡ εἰρημένη ἁλώα, ὅθεν καὶ ἅλως. Γουνὸς  δὲ ἀλωῆς ὁ γονός, ὅ ἐστι γόνιμος τόπος, καθὰ δηλοῖ καὶ ἡ Ὀδύσσεια. Ἀλωὴ  δὲ οὐ μόνον ἡ σιτοφόρος καὶ ἀμπελόφυτος, ὡς δηλοῖ καὶ τὸ ἔθων Οἰνῆος  ἀλωήν. — Τί γὰρ μέγα, εἰ τοιαύτας ἔβλαπτεν ἀλωὰς ὁ σῦσ; — ἀλλά που            καὶ ἡ δενδροφόρος.
urn:cts:greekLit:tlg4083.tlg001.hc:9.455|Διό φησι πολλὰ δὲ δένδρεα ἔβαλε χαμαί. Ἔνθα  καὶ ὅρα τὸ δένδρεα, ἢ ἀπὸ εὐθείας τῆς τὸ δένδρος, ἐξ οὗ καὶ τὸ δένδρεσιν, ἢ  ἀπὸ τοῦ τὸ δένδρεον, ἐξ οὗ τὸ δενδρέῳ ἐφεζόμενοι.
urn:cts:greekLit:tlg4083.tlg001.hc:9.456|Ὁ δὲ Οἰνεὺς  ἔοικε τοὔνομα σχεῖν παρὰ τὸ κατ’ αὐτὸν ἐρύθημα ὡς ἐξ ἀντιστροφῆς τοῦ  οἶνος ἐρυθρός. Εἰ γὰρ εὐστόχως τοῦτο ἔχον ἐστίν, εἴη ἂν καὶ ὁ ἐνερευθὴς  ἀνὴρ καί, ὡς εἰπεῖν, ἐρυθρός, οἰνωπός. ὁποῖός τις ἴσως καὶ ὁ τῆς ἱστορίας Οἰνοπίων, ὄψιν δοκῶν ἔχειν οἴνου, εἰ μὴ ἄρα διὰ τὸ οἶνον ὀπιπεύειν ἐκεῖνος Οἰνοπίων ἐκλήθη, καθὰ καὶ Οἰνόμαος διὰ τὸ οἴνου ζητητικὸς εἶναι. Διὸ καὶ εἰς  σκῶμμα τὸ τοιοῦτον κύριον ὄνομα ὁ ῥήτωρ ἔθετο. Ἡ δὲ τοιαύτη κατ’ οἶνον  ἔννοια περὶ τοῦ ἥρωος Οἰνέως ἔφηνε καὶ λόγον ἀστεῖον ἐπὶ καπήλῳ οἶνον  ταράττοντι, ὡς καὶ τὸν τρυγίαν συναπεμπολᾶν. ἤκουσε γάρ ποθεν εὐτραπέλως  τὸ μὴ ποίει τὸν Οἰνέα Πηλέα, τουτέστι μὴ τὸν τρυγίαν κυκῶν καὶ τῷ κρητῆρι  παραμιγνὺς μετάβαλλε τὸν οἶνον ὡς εἰς πηλόν, ᾧ δοκεῖ παρωνομάσθαι παιγνημόνως ὁ Πηλεύς.
urn:cts:greekLit:tlg4083.tlg001.hc:9.457|Τὸ δὲ Διὸς κούρη καὶ τὸ δῖον, ἤτοι  δίϊον γένος, τῆς αὐτῆς, ὡς καὶ πρὸ βραχέων ἐδηλώθη, σημασίας εἰσί.
urn:cts:greekLit:tlg4083.tlg001.hc:9.458|Τὸ δὲ ἢ λάθετο ἢ οὐκ ἐνόησεν οἱ μὲν οὕτω φασίν: ἢ ἑκὼν ἠμέλησεν ἢ οὐδ'  ὅλως ἔγνω θεὸν εἶναι τὴν Ἄρτεμιν. διὸ καὶ ἐβλάβη. Οἱ δέ, ὅτι ἢ ἐνθυμηθεὶς           τὴν Ἄρτεμιν αὖθις ἐξελάθετο ἢ οὐδ’ ὅλως ἐπὶ νοῦν αὐτὴν ἔλαβε. Χολοποιὰ  δὲ πάντως τοῖς ἐν ὑπεροχῇ, ὥσπερ τὸ μηδ’ ὅλως γινώσκεσθαι, οὕτω καὶ τὸ  γινωσκομένους μὴ ἐν μνήμῃ κεῖσθαι. Ἰστέον δὲ ὅτι ἐν τῷ ἢ οὐκ ἐνόησε τὸ η καὶ τὸ ου ἀντὶ μιᾶς λογίζονται μακρᾶς, ὡς καὶ ἐν τῷ ἢ οὐχ’ ἅλις, καὶ ὅτι  ἐκεῖνο μὲν προκέφαλον ἐποίει στίχον, τοῦτο δὲ προκοίλιον. Τὸ δὲ ἀάσατο  μέγα θυμῷ βλαψίφρονα, εἴτ’ οὖν φρενοβλαβῆ, τὸν Οἰνέα δηλοῖ, ἐπεὶ καὶ  ταὐτὸν ἆσαι καὶ βλάψαι εἰπεῖν καὶ θυμὸν καὶ φρένας. Ἰοχέαιρα δὲ ὅτι ἡ, ὡς  καὶ πρὸ ὀλίγων ἐρρέθη, χέουσα ἰοὺς ἢ χαίρουσα ἰοῖς ὡς τοξική, πολλαχοῦ  φαίνεται.
urn:cts:greekLit:tlg4083.tlg001.hc:9.459|Τὸ δὲ ὦρσε καὶ ἑξῆς εὕρηται παρὰ τῷ Γεωγράφῳ θρέψεν  ἐπὶ χλούνην σῦν. Παρ’ ᾧ καὶ στίχος εὕρηται οὗτος ἐπηγμένος οὐδὲ ἐῴκει  θηρί γε σιτοφάγῳ ἀλλὰ ῥίῳ ὑλήεντι. Καὶ σημείωσαι καὶ τοῦτο εἰς τὸ περὶ  στίχων λειπόντων ἐκ τοῦ Ὁμήρου. Χλούνης δὲ ὁ ἐν χλόῃ εὐναζόμενος καὶ  ἄνετος καὶ διὰ τοῦτο κατὰ τὸν ποιητὴν ἄγριος, ἵνα ᾖ ἐν ἁπλότητι χλόευνος.  Διὸ καὶ ἡ πληθυντικὴ γενικὴ τοῦ χλούνης οὐ χλουνῶν περισπωμένως κατὰ ἀναλογίαν τῶν εἰς ησ , ἀλλὰ βαρυτόνως κατὰ ἀκολουθίαν τοῦ χλόευνος. Κατὰ  δέ τινας χλούνης ὁ ἀφριστὴς ἢ εὐμεγέθης, μάλιστα δὲ ὁ ἐντομίας. Γίνονται  γὰρ τοιοῦτοι οὐ μόνον αἶγες ἄγριοι, ὡς προεδηλώθη, ἀλλὰ καὶ σύες, τῇ προστρίψει ἀπὸ τοῦ προσκνᾶσθαι δένδροις ἢ πέτραις διά τι πάθος, ὡς πολλοῖς  δοκεῖ. Διὸ καὶ εἴ τίς που ὑπερέχειν δοκοῦσα γυνὴ βλάψει τινὰ διά τινος τῶν ἐπιτρίπτων εὐνούχων, οἰκείως ἂν ἐρεῖ ὁ βλαβεὶς τὸ ἣ δὲ χολωσαμένη δῖον γένος  ὦρσεν ἐπὶ χλούνην σῦν ἄγριον, ὃς πολλὰ κακὰ ἐποίει. Ὅτι δὲ καὶ ἐντομίαν  ὁ χλούνης δηλοῖ, οὐ μόνον Αἰσχύλος δίδωσι χρῆσιν, ἀλλὰ καὶ Αἰλιανὸς μάλιστα  ἐν τοῖς Περὶ προνοίας, χλούνην λέγων τὸν ἀπόκοπον. Καὶ Ἀριστοτέλης δὲ  κατὰ τὸν Γεωγράφον χλούνην σῦν τὸν τομίαν νοεῖ, δεχόμενος τὸ θρέψεν ἐπὶ  χλούνην σῦν ἄγριον καὶ τὸν ἑξῆς γραφέντα στίχον πρὸς πίστωσιν τοῦ ὅτι  τῶν ἀρρένων καὶ ἀγρίων οἱ τομίαι μείζους γίνονται καὶ χαλεπώτεροι. Γίνονται  δέ, φησί, τομίαι ἀπὸ κνησμοῦ ἐμπίπτοντος τοῖς ὄρχεσι νοσηματικῶς, ὅθεν  προσξυόμενοι τοῖς δένδροις ἐκθλίβουσι τοὺς ὄρχεις. Ἀριστοφάνης δὲ ὁ γραμματικὸς ἐν τῷ Περὶ ὀνομασίας ἡλικιῶν δοκεῖ μὴ ἀρέσκεσθαι χλούνην τὸν ἐκτομίαν  εἶναι. Φησὶ γάρ: καλοῦνται τῶν ὑῶν τινες μονιοί. τάχα δ’ ἂν παραπλήσιος  εἴη τούτοις καὶ ὁ χλούνης κατά τε χαλεπότητα καὶ ἀλκήν, οἱ δὲ ἐκτομίαν  λέγοντες τελείως ἀπήρτηνται, φησί, τοῦ ὑποκειμένου. Καὶ οὕτω μὲν αὐτὸς  οὐ σταθερὰ λέγων οὐδὲ ἀνενδοίαστα. Ἰστέον δὲ ὅτι οὐ μόνον χλόη, ἡ γῆθεν  φυομένη, ἀφ’ ἧς εἴρηται ὁ χλούνης, ἀλλὰ καὶ ἡ Δημήτηρ ἐπιθετικῶς. Χλόης  γάρ, φασί, Δήμητρος ἱερὸν περί που τὴν Ἀττικήν. Ὅτι δὲ ἡ χλόη καὶ χιλὸς ἐλέγετο, δηλοῖ Αἴλιος Διονύσιος, εἰπών: χιλός: πόα, χόρτος. Παρ’ αὐτῷ δὲ καὶ  διὰ διφθόγγου γράφεται ὁ τοιοῦτος χιλός, ὡς ἡ αὐτοῦ στοιχειακὴ ἀκολουθία            βούλεται. Δηλοῖ δὲ τοιαύτην χιλοῦ ἔννοιαν καὶ τὸ ἐκχιλοῦσθαι. Φησὶ γοῦν  Παυσανίας ὅτι ἐκκεχιλωμένη, ἐψευσμένη, ἐξημελημένη, κεχερσωμένη. ἐπεὶ  ὁ χιλός, φησίν, ἐν χέρσῳ φύεται. τοῦτο δέ ἐστι χόρτος. Εἰ δὲ ἡ χλόη Δημήτηρ  καὶ ξανθὴ λέγεται, ἀλλ’ ἐκεῖνο μὲν διὰ τὸ κατ’ ἀρχὰς χλοερὸν τῶν ἀναφυομένων,  τοῦτο δὲ ἀπὸ τοῦ τὸν σῖτον ξηραινόμενον ὑπόπυρρον, φασί, γίνεσθαι. Ἰστέον  δὲ καὶ ὅτι οὕτω πολὺς περὶ τοῦ Καλυδωνίου τούτου συὸς λόγος παρὰ τοῖς  παλαιοῖς, ὡς καὶ γένος αὐτοῦ φυλοκρινεῖν καὶ κατάγειν αὐτὸν Κρομυωνίας  συὸς καὶ πατρίδα τὴν Οἴτην αὐτῷ ἐπιγράφειν καὶ χρῶμα διαγράφειν. λευκὴν  γὰρ αὐτῷ τὴν χρόαν ἱστόρησαν. Ὡς δὲ καὶ ἄλλοι σύες πράγματά τισι παρέσχον,  δηλοῖ καὶ ὁ Ἐρυμάνθιος κάπρος καὶ τὸ παρὰ Ἡροδότῳ συὸς μέγα χρῆμα,  κατ’ ἐκεῖνον εἰπεῖν, ἐν τῷ Μυσίῳ Ὀλύμπῳ. Τὸ δὲ σῦν ἄγριον καὶ σῦς ἄγριος  συντιθέντες οἱ μεθ’ Ὅμηρον σύαγρόν φασιν. Ἰστέον δὲ ὡς οὐ μόνον ἀγρίους  αἱ ἱστορίαι σύας μεγάλους φυλοκρινοῦσιν, ὧν εἰσι καὶ ἡ Κρομυωνία σῦς καὶ  ὁ Καλυδώνιος κάπρος καὶ ὁ Ἐρυμάνθιος καὶ ὁ Ὀλυμπηνός, ἀλλὰ καὶ ἡμέρους  οὔτε βλάπτοντας καὶ πολλοῦ δὲ τιμωμένους. Πτολεμαῖος γοῦν, φασίν, ὁ  Αἰγύπτιος βασιλεὺς γράφει, ὡς εἰς Ἄσσον ἐπιδημήσαντί μοι παρέστησαν οἱ  Ἄσσιοι χοῖρον ἔχοντα τὸ μὲν ὕψος δύο ἡμίσεων πήχεων, ὅλον ἄρτιον, φησί,  πρὸς τὸ μῆκος, τῇ χροιᾷ χιόνινον. Καὶ λέγεται ὁ βασιλεὺς Εὐμενὴς τὰ τοιαῦτα  ἐπιμελῶς ἐκ τῆς Ἄσσου ὠνεῖσθαι, διδοὺς τοῦ ἑνὸς δραχμὰς τετρακισχιλίας.  Ἡ δὲ τοῦ Διὸς ὗς ἀλλοίως ἔχει παρὰ τὰ τῶν ἱστοριῶν τούτων καὶ τῶν τοιούτων.  Τερατεύεται γὰρ εἰς ὅμοιόν τι πρὸς τὴν αἶγα τὴν θρεψαμένην τὸν Δία, ὡς  δηλοῖ ὁ γράψας, ὅτι Διὸς ἐν Κρήτῃ τεκνουμένου θηλὴν αὐτῷ ὑπέσχεν ὗς καὶ  τῷ σφετέρῳ γρυσμῷ περιοιχνεῦσα τὸν κνυζηθμὸν τοῦ βρέφεος ἀνεπάϊστον,  ἤγουν ἄγνωστον, τοῖς παριοῦσιν ἐτίθει. Ἐν τούτοις δὲ ὅρα ὅτι τε παρώνυμόν            ἐστι τοῦ γρύζειν ὁ γρυσμὸς ἐπὶ τελείου συός, ὡς τοῦ γρυλλίζειν ὁ γρυλλισμός,  καὶ ὅτι κνυζηθμὸς οὐ μόνον ἐπὶ κυνός, ὡς ἐν Ὀδυσσείᾳ, ἀλλ’ ἰδοὺ καὶ βρέφους  κλαίοντος. καὶ ὅτι, καθὰ Κουρῆτες τὸν Δία λέγονται κλαίοντα κρύπτειν ἁρμάτων ἤχοις ὡς μὴ ἐξακούεσθαι, οὕτω καὶ σῦς γρύζουσα τραχύ, οὐ μήν, ὡς ἡ  Ὀδύσσεια φράζει, κλάζουσα. Ἑτεροῖον γάρ τι τοῦ γρύζειν ἐκεῖνο τὸ κλάζειν.  Ὁ δὲ ἀργιόδους οὐκ ἂν εἴη μακρὰν τῆς ἐννοίας, καθ’ ἣν ὁ πόδας ἀργός, ἤτοι  λευκός, εἴρηται. Δόξειε δ’ ἂν ἐπίτηδες διά τι κάλλος παρατεθεῖσθαι τῷ  ἀγρίῳ ὁ ἀργιόδους. Ὡς γὰρ ὁ μῦθος ἔχει καὶ ὁ θυμὸς κατὰ ἀναγραμματισμόν,  οὕτω πως καὶ ὁ ἄγριος καὶ ὁ ἀργιόδους. Διὸ καὶ φυσικῶς ἐγκεῖσθαι δόξει τὸ ι τῷ ἀργιόδοντι ὡς ἀπὸ τοῦ ἄγριος. Ἄλλως μέντοι κοινότερον ὡς ἐκ τοῦ  δρόμος δρομιχαίτης ἵππος τροπῇ τοῦ ο εἰς ι , οὕτω καὶ σῦς ἀργιόδους ὁ τοὺς  ὀδόντας λευκόσ.
urn:cts:greekLit:tlg4083.tlg001.hc:9.460|Τὸ δὲ κακὰ πολλὰ ἕρδεσκεν ὑποκαταβὰς εὐθὺς  ἑρμηνεύσει ὁ ποιητής. Τὸ δὲ ἕρδειν ὡς ἀπὸ τοῦ ῥέζειν γίνεται, ὅ ἐστι πράττειν,  κατὰ μετάθεσιν καὶ τροπὴν συνήθη τοῦ ζ εἰς δ , δῆλόν ἐστιν. Ἔνθα ὅρα καὶ  ὡς, εἰ μὴ τὸ πράττειν παρὰ τοῖς ὕστερον ἀλόγοις ἐπιλαλεῖται, ἀλλ’ οὖν τὸ  ἕρδειν ἐπὶ ἀλόγων κεῖται παρὰ τῷ ποιητῇ. Τὸ δὲ ἔθων Οἰνῆος ἀλωήν ἀντὶ  τοῦ ἐξ ἔθους βλάπτων τὰ περὶ Καλυδῶνα. διὸ καὶ Καλυδώνιος ἐλέγετο. Ἢ            μᾶλλον καθ’ ὑπερβατόν: πολλὰ κακὰ ἐποίει τὴν τοῦ Οἰνέως ἀλωήν, ἔθων,  ἤτοι τὰ ἑαυτῷ συνήθη τελῶν, καθὰ καὶ ἀλλαχοῦ ἀπολύτως φησὶ παῖδες  ἐριδμαίνουσιν ἔθοντες, ἤγουν τὰ συνήθη πράττοντες. Ἐκ δὲ τοῦ τοιούτου ἔθω  παράγωγον τὸ ἐθείρω καὶ ἡ ἔθειρα καὶ ἐθειράζειν τὸ ἐπιμελεῖσθαι τριχῶν.  Ἀπ’ αὐτοῦ δὲ καὶ τὸ ἐσθίειν καὶ τὸ ἔσθειν προσλήψει τοῦ σ1 . Ἡρακλείδης δέ  φησιν, ὡς τῶν τινες κριτικῶν, ὅ ἐστιν ἀκριβεστέρων γραμματικῶν, ὧν ἐστι  καὶ Τισίας, ὑπερβατὸν ἔλεγον εἶναι τὸ ἔθων, ἵνα ᾖ ἀντὶ τοῦ καταθέων, κατατρέχων, — ῥητορικῶς εἰπεῖν, ὑπερβατὸν λέγοντες ἐκεῖνοι τὴν τῶν στοιχείων  μετάθεσιν, δι’ ἧς τὸ θέων ἔθων γίνεται, ὃ καὶ σημείωσαι. — Αὐτὸς δὲ ἐκ τοῦ  ἔδω φησὶ γενέσθαι κατὰ Δωριεῖς τὸ ἔθω, οἳ καὶ τὸν μαδόν, ὡς καὶ ἐν τῇ δʹ  ῥαψῳδίᾳ προδεδήλωται, μασθὸν λέγουσι καὶ τὸ ψεῦδος ψύθος. Τὸ δὲ ἔθω  πρωτότυπον ὁ αὐτὸς εἶναι λέγει τοῦ ἔσθω τοῦ, ὥς φησιν, ἡμαρτημένου. ἐχρῆν  γὰρ ὡς ἔχω ἴσχω, ἔπω ἴσπω καὶ ἐνίσπω, οὕτως εἶναι καὶ ἔθω ἴσθω, Σικελικῶς,  κατὰ τὸ ἕζω ἵζω καὶ καθίζω, περὶ ὧν καὶ αὐτῶν προείρηται. Χρῆσις δὲ τοῦ  ἔθω καὶ παρὰ τῷ εἰπόντι, ὡς πίνουσι μόνον βατράχων τρόπον οὐδὲν ἔθοντες.  Ὅπερ ἔθειν, εἰ μὲν ἀπὸ τοῦ ἔδω γίνεται, ἀναλόγως ἔχει τῷ μήδω μήθω, οὐδείς            οὐθείς, οὐδενῶ οὐθενῶ, καὶ τοῖς ὁμοίοις. Εἰ δὲ ἀπὸ τοῦ ἕω, τὸ πληρῶ, ἀφ’ οὗ  καὶ τὸ ἐξ ἔρον ἕντο, ἵνα ᾖ ἕω μετὰ δασείας καὶ πλεονασμῷ τοῦ θ ἔθω ψιλῶς  κατὰ κανόνα, ἔχοι ἂν ἀναλογίαν πρὸς τὸ τελέω τελέθω καὶ τὰ τοιαῦτα. Γίνεται  δὲ ἀπὸ μὲν τοῦ ἔθω προτένθης, ὁ προγεύστης, οὐ μόνον ὁ βασιλικός, ἀλλὰ καὶ  ὁ κατὰ λιχνείαν, ἀπὸ δὲ τοῦ ἔδειν τὸ τένδειν παρ’ Ἡσιόδῳ πλεονασμῷ τοῦ τ καὶ τοῦ ν , ἔτι δὲ καὶ ὁ ἐδέατρος, δηλῶν καὶ αὐτὸς προγεύστην. Ὁ μέντοι διὰ  τοῦ λ , φασίν, ἐλέατρος ὡς ἀπὸ ἐλεοῦ, ἤγουν μαγειρικῆς τραπέζης, οὐκ αὐτόχρημα ἦν ἐδέατροσ — Περὶ οὗ φησι Ξενοφῶν, ὡς οἱ τύραννοι ἀντὶ τοῦ θεοῖς  ἀπάρχεσθαι τοῦ πότου τῷ διακόνῳ πρῶτον κελεύουσιν ἀπογεύεσθαι διὰ τὸ  ἀπιστεῖν. — , ἀλλὰ δειπνοκλήτωρ ἦν βασιλικός, ἤγουν καλῶν ἐπὶ τὴν βασιλικὴν τράπεζαν. Ἐλεοδύται δέ γε οἱ διακονοῦντες ἐν θοίναις, οἷον μάγειροι  καὶ τραπεζοποιοί, παρὰ τὸν ἐλεὸν καὶ αὐτοί. Ἐπὶ τούτοις ἰστέον καὶ ὡς  διαφέρειν λέγεται τὸ ἔθειν τοῦ ἔδειν ὡς τὸ κατεσθίειν τοῦ ἐσθίειν.
urn:cts:greekLit:tlg4083.tlg001.hc:9.461|Προθέλυμνα δὲ νῦν μὲν τὰ πρόρριζα καὶ ἐξ αὐτῆς θέσεως ἀνασπώμενα καί,  ὡς εἰπεῖν, ἐκ θεμέθλων. Διὸ καὶ Ὅμηρος εἰπὼν προθέλυμνα ἐπάγει αὐταῖς           ῥίζαις Ἀττικῶς ἀντὶ τοῦ σὺν αὐταῖς ταῖς ῥίζαις. Δηλοῖ δέ ποτε ἡ λέξις καὶ  τὸ συνεχὲς καὶ ἄλλο ἐπ’ ἄλλῳ τιθέμενον ἢ ἁπλῶς τὸ πυκνόν, ὡς τὸ τρίχας  προθελύμνους, καὶ ὡς ὅτε σάκος εἴπῃ προθέλυμνον, οὗ αἱ τῶν βυρσῶν θέσεις  πυκναί, καὶ τετραθέλυμνον δὲ τὸ τετράθετον.
urn:cts:greekLit:tlg4083.tlg001.hc:9.462|Μῆλα δὲ ἀκρόδρυα  λέγει ἐκ μέρους, ἤτοι ἐξ ἑνὸς καρποῦ, τοῦ μήλου τοῦ καλοῦ καὶ κατὰ τὸν  ποιητὴν ἀγλαοῦ, καθὰ καὶ ἀκρόδρυα καὶ δρύκαρπα ἐξ ἑνὸς δένδρου τῆς παλαιγόνου τροφοφόρου δρυός. Ἐκ δὲ τοῦ τοιούτου μήλου κατὰ τοὺς παλαιοὺς  καὶ ἡ μέλισσα ὡς μήλοις ἐφιζάνουσα καὶ τὸ χρήσιμον ἐκ τῶν καρπῶν ἀπανθίζουσα, παρὰ τὸ μῆλον δηλαδὴ καὶ τὸ ἵζω τὸ κάθημαι, τοῦ η συσταλέντος εἰς ε .  Ἴσως δὲ καὶ ὥσπερ μῆλα πάντα τὰ θρέμματα ὡς ἀπὸ ἑνὸς εἴδους τοῦ τῶν  προβάτων κατά τι ἔκκριτον, οὕτω καὶ τὰ ἀκρόδρυα μῆλα ἐνταῦθα ὡς ἐκ τῆς  τῶν μήλων ὀπώρας διὰ τὸ κατὰ ἀγλαί̈αν ἐξαίρετον. Μέγα δὲ πάντως κακὸν  εἰ δένδρα οὐχ’ ἁπλῶς ἀλλὰ καὶ καρποῖς βρύοντα κατέρριπτεν ὁ σῦς.
urn:cts:greekLit:tlg4083.tlg001.hc:9.463|Τὸ δὲ Μελέαγρος κυνηγετικὸν ὄνομα, ᾧ δηλαδὴ μέλει ἄγρας, ὁποῖος φαίνεται  καὶ ὁ τοῦ Οἰνέως.
urn:cts:greekLit:tlg4083.tlg001.hc:9.464|Τὸ δὲ πολλῶν ἐκ πολίων θηρήτορας ἄνδρας  ἀγείρειν καὶ τὰ ἑξῆς τὴν βίαν ἐμφαίνει τοῦ συός, αὖξον τοῦ θηρίου τὴν ἰσχύν.  Τοῦ δὲ θηρήτορας ἐστὶ καὶ ἑτέρα κλίσις ἐκ τοῦ θηρητήρ, ὧν πρὸς ὁμοιότητα  καὶ ὁ ῥητήρ ῥήτωρ παρὰ τοῖς μεθ’ Ὅμηρον, ὧν οὐκ ἀπέοικεν οὐδὲ τὸ βοτήρ  καὶ βώτωρ καὶ δοτήρ καὶ δώτωρ.
urn:cts:greekLit:tlg4083.tlg001.hc:9.465|Τὸ δὲ οὐ μὲν γάρ κε δάμη παύροισι  βροτοῖσι καὶ ἀριστεῖ ἀνδρὶ τεθνεῶτι οἰκεῖόν ἐστι.
urn:cts:greekLit:tlg4083.tlg001.hc:9.466|Τὸ δὲ τόσσος  ἔην ἀντὶ τοῦ τηλικοῦτος, ὃ καὶ ἐπὶ Ἀχιλλέως εἶπεν ὁ Φοῖνιξ. Τὸ δὲ πολλοὺς  πυρῆς ἐπέβησεν ἀλεγεινῆς περιφραστικῶς ἀντὶ τοῦ πολλοὺς ἐθανάτωσε            τοὺς καὶ καυθέντας, ὧν εἷς καὶ ὁ παρὰ τῷ Λυκόφρονι Ἀγκαῖος, ὃς ἀμπελῶνα  κατὰ πολλὴν σπουδὴν φυτεύσας καὶ ἀκούσας ποθέν, ὡς οὐκ ἂν ἴσως τοῦ  ἐκεῖθεν οἴνου πίοι, καὶ ψευδῆ τὸν λόγον εὐχόμενος ἐλεγχθῆναι ἦλθεν εἰς τοῦτο  καιροῦ, ὡς τελεσφορηθῆναι καρπὸν ἐκεῖθεν καὶ οἶνον ἐκθλιβῆναι, οὗ ὡς ἔμελλεν  ὁ Ἀγκαῖος πιεῖν, ἤλεγχε τὸν φοιβάσαντα. Ὁ δὲ εἰπὼν τὸ παροιμιαζόμενον,  ὡς πολλὰ μεταξὺ χείλους καὶ ποτηρίου, τέως μὲν ἔδοξε γελοῖος, ἐν ἀκαρεῖ  δὲ κατεφάνη σπουδαῖος. Ἀκούσας γὰρ ὁ Ἀγκαῖος εὐθὺς τὴν περὶ τοῦ συὸς  βοὴν ῥίπτει μὲν τὴν τοῦ οἴνου κύλικα, ἐκδραμὼν δὲ σπᾷ τὴν τοῦ θανάτου,  πεσὼν ὑπὸ τῷ συί̈. Λέγεται δέ, ὡς προγέγραπται, καὶ ὁ Θερσίτης ἐκ τοῦ κατὰ  τὴν τοιαύτην θηρατικὴν κινδύνου μεταποιηθῆναι τῆς κατὰ φύσιν πλάσεως.  Τοῦ δὲ πυρῆς ἐπέβησεν ὁμοιότης καὶ ἐν τῷ ἀοιδῆς ἐπέβησαν, ἤγουν ᾄδειν  ἐδίδαξαν, μάλιστα δὲ ἐν τῷ δόξης οὔ ποτε τῆσδ’ ἐπιβάντες, ἀντὶ τοῦ οὔποτε  τοῦτο δοξάσαντες. Πολλὰ δὲ καὶ ἕτερα τοιαῦτα, ὧν καὶ τὸ κακῶν ἐπιβασκέμεν.
urn:cts:greekLit:tlg4083.tlg001.hc:9.467|Ὅρα δὲ ἐν τῷ πολλῶν ἐκ πολίων θηρήτορας ἄνδρας ἀγείρας  καὶ κύνας καὶ τὴν τῶν παρίσων ἐπιστοίβασιν, ἤγουν τὴν εἰς ασ ὁμοιοκαταληξίαν καὶ τὴν εἰς ων , καλλωπισθέντος ἐνταῦθα τοῦ λόγου καὶ βραχύ τι γαληνιάσαντος διὰ τὴν τῆς κατὰ λόγον ὕλης τοῦ κυνηγεσίου δηλαδὴ γλυκύτητα καὶ  τοῦ ῥήτορος συνεξαλλομένου οἷον τῷ πράγματι καὶ οὕτως ἀνιστῶντος τὴν τοῦ  διηγήματος ὑπτιότητα.
urn:cts:greekLit:tlg4083.tlg001.hc:9.468|Τοῦ δὲ ἀμφ’ αὐτῷ ἔθηκε κέλαδον ἀντὶ τοῦ  ἐπὶ τῷ νεκρῷ τοῦ συός, ὡς καὶ ἐν τῷ αὐτοὺς δὲ ἑλώρια τεῦχε κύνεσσιν αὐτοὺς  εἶπε τοὺς τῶν ἡρώων νεκρούς. Ἢ καὶ ἑτέρως φράσαι, ὥσπερ ἐκεῖ αὐτοὺς ἔφη  τὸ ἐναπομεῖναν ἐκ τῆς πρώην ὁλότητος, οὕτω καὶ νῦν αὐτὸν λέγει τὸ μετὰ  τὴν νέκρωσιν τοῦ συὸς καὶ τὴν ἀπουσίαν τοῦ ζωτικοῦ λειφθέν. Οὕτω δὲ καὶ  πρὸ ὀλίγων ἔφη, ὡς ἀπειλεῖται ὁ Ἕκτωρ νηῶν μὲν κόρυμβα ἀποκόψειν, αὐτὰς  δὲ καύσειν, ἤγουν τὰ μετὰ τὴν κοπὴν ἐναπομείναντα. Ἢ καὶ ἄλλως, αὐτὸν  λέγει ἀντὶ τοῦ τὰ μέρη τοῦ συός, ὀνομάζων αὐτὰ τῷ τοῦ ὅλου ὀνόματι.
urn:cts:greekLit:tlg4083.tlg001.hc:9.469|Διὸ καὶ ἐπάγει ὡς οἷον ἐφερμηνευτικῶς τὸ ἀμφὶ συὸς κεφαλῇ καὶ δέρματι  λαχνήεντι. ἐξεδάρη γάρ. Ἔτι δὲ καί, ἵνα μή τις νοήσῃ τὸ ἀμφ’ αὐτῷ ἐπὶ            Οἰνέως ἢ Μελεάγρου, ἐπήγαγεν ἀναγκαίως τὸ ἀμφὶ συὸς κεφαλῇ καὶ ἑξῆς.  Ἐν οἷς ὅρα ὅτι τε δοτικῇ συνετάγη συνήθως ἡ ἀμφι πρόθεσις καὶ ὅτι λάχνην  λέγει καὶ τὴν τοῦ συὸς τρίχωσιν, ἀφ’ ἧς τὸ λαχνῆεν, λεγομένην καὶ ἐπὶ ἀνθρώπων, ὡς δηλοῖ τὸ ψεδνὴ δ’ ἐπενήνοθε λάχνη, καὶ ἐπί τινων δὲ ἀλόγων  ζῴων, οἷον ἄρκτων καὶ ἀλωπέκων καὶ ἑτέρων τοιούτων, καὶ μὴν καὶ ἐπὶ  δονάκων, ὡς δῆλον ἐκ τοῦ λαχνήεντ’ ὄροφον, ἤδη δὲ καὶ ἐπὶ καλάμων δι'  ὁμοιότητα. Λαχνῆεν δὲ δέρμα τὸ ἔτι ἀκατέργαστον καὶ μήπω ψιλωθὲν ἢ  χρόνῳ ἢ τέχνῃ.
urn:cts:greekLit:tlg4083.tlg001.hc:9.470|Ἀπὸ δὲ τοῦ ἐνταῦθα κελάδου καὶ ἡ Ἄρτεμίς που  κελαδεινὴ λέγεται ὡς αἰτία τοῦ ἐν κυνηγεσίοις κελάδου. Ἧς καὶ ὅρα τὸ μεγαλόθυμον, εἰ καὶ τοῦ συὸς ἀναιρεθέντος ἔτι τὴν κακὴν ἔριν τοῖς ἀνδράσι παραμένειν ἐποίει διὰ τὰ ἐκείνου μέρη. Ἱστορεῖται γὰρ ὡς ἀναιρεθέντος τοῦ Καλυδωνίου συάγρου, ὅπερ ἐκ τοῦ σῦς ἄγριος Ὁμηρικοῦ, ὡς ἐρρέθη, σύγκειται,  περὶ τῆς ἐκείνου κεφαλῆς καὶ τοῦ δέρματος ὡς περὶ ἀριστείων ἐφιλονείκουν  Κουρῆτες καὶ Καλυδώνιοι οἱ συνθηράσαντες, ὅτε καὶ οἱ Θεστιάδαι ἀνῃρέθησαν, οἱ τοῦ Μελεάγρου θεῖοι. Ὅτι δὲ τὸ κυνηγετεῖν σπουδαιότατον ἦν καὶ  τοῖς παλαιοῖς, καὶ ὅτι καὶ γέρας εἶχέ τι ὁ περὶ αὐτὸ εὐδοκιμῶν, καὶ ὅτι ἀσχέδωρος ἐκαλεῖτο κατὰ γλῶσσαν ὁ ἄγριος σῦς, καὶ ὅτι ὁμώνυμος φωνὴ ὁ σύαγρος,            καὶ πῶς ἐτυμολογεῖται ὁ σῦς, ἐν τοῖς εἰς τὴν Ὀδύσσειαν δεδήλωται, ὅπου  ὁ Ὀδυσσεὺς ἐγνωρίσθη ἐκ τῆς οὐλῆσ. Ἰστέον δὲ ὡς οἱ νεώτεροί φασι  τὸν Μελέαγρον περιγενόμενον τοῦ Οἰταίου συὸς τούτου καὶ ἀποδείραντα δοῦναι  τὴν αὐτοῦ κεφαλὴν καὶ τὸ δέρμα τῇ ἐρωμένῃ Ἀταλάντῃ. καὶ γὰρ καὶ αὐτὴ  συνεκυνήγησεν. Οἱ δὲ Θεστίου παῖδες, Πλευρώνιοι μὲν ὄντες, μήτρωες δὲ  Μελεάγρου, ὅ ἐστι θεῖοι πρὸς μητρός, ἀγανακτήσαντες αὐτά τε τῆς Ἀταλάντης  ἀφείλοντο βίᾳ καὶ τῷ Μελεάγρῳ ἐπεβούλευον. Ὁ δὲ μαθὼν τούτους ἀπέκτεινεν,  ἐφ’ οἷς καὶ τὴν μητέρα λελύπηκε. Τῶν δὲ Πλευρωνίων διὰ ταῦτα Καλυδωνίοις  πολεμούντων, ὁ Μελέαγρος ἐξ ἀρχῆς μὲν οὐ συνεμάχει τοῖς ἐν Καλυδῶνι  συμπολίταις, ἀγανακτῶν πρὸς τὴν μητέρα καταρωμένην. Πεισθεὶς δὲ ὕστερον  τῇ γυναικὶ Κλεοπάτρᾳ ἀπεσόβησεν ἐκ τῆς πόλεως τοὺς Κουρῆτας. Οἱ δ'  αὐτοὶ νεώτεροι προσιστοροῦσι καὶ ὡς ἡ μήτηρ ἔτι μηνιῶσα τῷ υἱῷ Μελεάγρῳ  διὰ τοὺς ἀδελφοὺς τὸν παρὰ Μοιρῶν αὐτῇ δοθέντα δαλὸν ὅρον ὄντα τῆς τοῦ  υἱοῦ ζωῆς κατέφλεξε, τελευτήσαντος δὲ παραχρῆμα αὐτοῦ μεταμεληθεῖσα  ἑαυτὴν κατέκαυσεν ἐπὶ τῇ τοῦ παιδὸς πυρᾷ. Αἱ δὲ τοῦ Μελεάγρου ἀδελφαὶ  ἀπαύστως θρηνοῦσαι εἰς ὄρνις τὰς λεγομένας Μελεαγρίδας μετεβλήθησαν.  Εἴη δὲ ἂν ἐνταῦθα δαλὸς ἀγαθῆς διαθέσεως ζώπυρον πεφυλαγμένον δίκην  φίλτρου, ὅπερ ἀφανισθὲν ἀβίωτον ποιεῖ τῷ ποτε φιλουμένῳ τὸν βίον, ὡς καὶ  δοκεῖν τοῦ λοιποῦ θνῄσκειν αὐτόν. Ἡ δὲ τῶν Μελεαγρίδων μυθολογία τῇ  τῶν Ἡλιάδων συζυγεῖ. καὶ ἄλλα δὲ τοιαῦτα ὁ μῦθος ληρεῖ. Εἰς δὲ τὸ ἀμφὶ  συὸς κεφαλῇ σημείωσαι ὅτι μέχρι καὶ νῦν πολλαχοῦ, καὶ μάλιστα περὶ Λυκίαν,  γέρας κυνηγέτῃ πρώτῳ βαλόντι ἔλαφον ἢ αἶγα ἢ σῦν ἡ κεφαλή, κἂν ἀχρεῖον  εἴη τὸ τῆς βολῆς. Ὁ δὲ Γεωγράφος λέγει ὅτι, ὡς τὸ εἰκός, περὶ μέρους τῆς  χώρας ἐμάχοντο Κουρῆτες καὶ Αἰτωλοί, καὶ ὅτι Θέστιος, Ἀλθαίας πατήρ,  Κουρήτων ἄρχων, πενθερὸς Οἰνέως, κρατῶν Πλευρῶνος, καὶ ὡς πόλεμος τοῖς  Θεστιάδαις πρὸς Οἰνέα καὶ Μελέαγρον.
urn:cts:greekLit:tlg4083.tlg001.hc:9.471|Τὸ δὲ Κουρήτεσσι κακῶς  ἦν σημειωτέον διὰ τοὺς φιλονείκους, οἳ λέγουσι μὴ δύνασθαι ἐν τῷ Ἀθηναίη  ἀκέων ἦν ἐπίρρημα εἶναι τὸ ἀκέων διὰ τὸ οὐκ ἀγαθήν, φασίν, εἶναι τοῦ ἦν            σύνταξιν μετὰ μόνου ἐπιρρήματος. Ἴσως δὲ νῦν κατὰ ἔλλειψιν εἴρηται, ἵνα  λέγῃ ὁ Φοῖνιξ ὅτι τοῖς Κουρήτεσσι κακῶς ἦν συγκυρῶν ὁ πόλεμος ἢ κακῶς ἦν  ἔχοντα τὰ τῆς μάχης ἢ τοιοῦτόν τι. Οὗ καὶ ἐφερμηνευτικὸν αὐτίκα τὸ οὐδὲ  δύναντο τείχεος ἐκτὸς μίμνειν.
urn:cts:greekLit:tlg4083.tlg001.hc:9.472|Τὸ δὲ εἰπεῖν ὡς ὁ χόλος καὶ  ἄλλων ἐχεφρόνων οἰδάνει νόον, γνωμικὸν μέν, ὡς ἐρρέθη, ἐστί, παρηγορεῖται  δέ πως, ἅμα δὲ καὶ καθάπτεται τοῦ Ἀχιλλέως, ὡς καὶ αὐτοῦ οὕτω παθόντος.  Διὸ καὶ μετ’ ὀλίγα ὁμολογεῖ λέγων ἐκεῖνος ἀλλά μοι οἰδάνεται κραδίη χόλῳ.  Καὶ ὅρα τὸ οἰδάνει χωρὶς τοῦ ι ὅμοιον τῷ μελάνει δέ τε πόντος. Ἀστείως  δὲ πρὸς τὸ ἔδυ χόλος ἐπῆκται τὸ οἰδάνει νόος. Ἅπασα γὰρ ἐξοίδησις  γίνεται δύντος ἔσω τινός, οἷον πνεύματος ἤ τινος ἑτεροίου σώματος. Διὸ  καὶ ὁ τοῦ Μελεάγρου νοῦς ἐξῴδηκε δύντος αὐτὸν χόλου.
urn:cts:greekLit:tlg4083.tlg001.hc:9.473|Ἀλθαία  δὲ νῦν μὲν κύριον. Ἡ δὲ ὕστερον χρῆσις καὶ φυταρίου ὄνομα οἶδεν ὁμωνύμου  τῇ Ὁμηρικῇ Ἀλθαίᾳ. Ὁποῖόν τι καὶ ἐπὶ τῆς καλῆς Μίνθης καὶ ἐπὶ ἄλλων  γίνεται.
urn:cts:greekLit:tlg4083.tlg001.hc:9.474|Τὸ δὲ κεῖσθαι τὸν Μελέαγρον πάνυ καιρίως εἶπεν. οὕτω γάρ  που καὶ περὶ τοῦ Ἀχιλλέως ἀπρακτοῦντός φησι. τὸ δ’ αὐτὸ δηλοῖ καὶ παρακατιὼν ἐν τῷ ταύτῃ παρκατέλεκτο χόλον θυμαλγέα πέσσων. Περὶ δὲ τοῦ  πέσσειν χόλον καὶ ἐν τῇ αʹ μὲν ῥαψῳδίᾳ εἴρηται, καὶ νῦν δὲ ἀναμνῆσαι οὐ  περιττόν, ὅτι καθ’ Ἡρακλείδην τοῦ πέσσω τὸ πέπτω πρού̈πεστιν ὡς καὶ τοῦ  ὄσσω τὸ ὄπτω, οἷα τῶν Αἰολέων ἐν τοῖς εἰς πτω λήγουσι ῥήμασι τὸ πτ εἰς δύο σ1 τρεπόντων. Διόπερ ὁ ποιητὴς ἄμφω εἰδὼς τά τε προϋποκείμενα καὶ τὰ ἐξ  αὐτῶν Αἰολικὰ ἐκ μὲν τοῦ πέπτω τὸ αὐτῆμαρ καταπέψῃ ἔφη, ἐκ δὲ τοῦ  Αἰολικοῦ πέσσω τὴν ἐνταῦθα μετοχὴν καὶ τὸ γέρα πεσσέμεν. Οὕτω δὲ καὶ  ἐκ μὲν τοῦ πρωτοτύπου ὄπτω τὸν ὀπτῆρα ἐν τοῖς ἑξῆς λέγει. Καὶ τὸ ὀπιπτεύειν  δὲ ἀπ’ αὐτοῦ παράγει, καὶ τὸ ὄψεαι ἢν ἐθέλῃσθα ἐξ ἐκείνου κλίνει, καὶ τὸ            ὀπτὸν ἐκεῖθεν σκευωρεῖ. Ἐκ δὲ τοῦ κατὰ Αἰολέας ὄσσω τὸ ὄσσεσθαι λέγει  καὶ ὀσσόμενος πατέρ’ ἐσθλόν. καὶ οὕτω μὲν τὰ τοῦ Ὁμήρου. Οἱ δὲ ὕστερον  ἐκ τοῦ πέπτω πέψω πέπεμμαι τὸ πέμμα παράγουσι, καὶ τὸν πέπονα δέ τινες  ἐκ τοῦ αὐτοῦ ἐνεστῶτος ποιοῦσιν. ἐκ δέ γε τοῦ, ὡς εἰκός, μέσου παρακειμένου  πέποπα τὸ πόπανον, πέμμα τι ὂν καὶ αὐτό. Καὶ μὴν τοῦτο καὶ ἄλλως δοκεῖ  οὕτω κληθῆναι παρὰ τὸ πόπος, ὅ ἐστι θεός, καὶ τὸ ἄναξ, ἵν’ ᾖ πόπανον, ὡς  καὶ προερρέθη, τὸ πόπῳ ἄνακτι ὁσιούμενον. Ὡς δὲ τοιοῦτον ἦν τι τὸ πόπανον,  ἐμφαίνει καὶ ὁ Κωμικὸς ἐν τῷ Πλούτῳ.
urn:cts:greekLit:tlg4083.tlg001.hc:9.475|Καλὴν δὲ τὴν Κλεοπάτραν  λέγει οὐκ ἀργῶς, ἀλλὰ διὰ τὸ πολὺ τοῦ κάλλους. Διὸ καὶ προκλητικῶς οὕτω  εἰπὼν ἐπάγει εὐθὺς τὴν περὶ αὐτῆς ἱστορίαν, εἰρησομένην μετ’ ὀλίγα.
urn:cts:greekLit:tlg4083.tlg001.hc:9.476|Τὸ δὲ κασιγνήτοιο φόνοιο ἀντὶ τοῦ ἕνεκεν τοῦ ἀδελφικοῦ φόνου. ἀνεῖλε γὰρ, ὡς  εἴρηται, ὁ Μελέαγρος τοὺς τῆς μητρὸς ἀδελφούς. Ὥσπερ δὲ παρ’ Αἰσχύλῳ  Σκύθης οἷμος ὁ Σκυθικός, καὶ δοῦλον δέ που γένος τὸ δουλικόν, οὕτω καὶ  κασίγνητος φόνος κτητικῶς ὁ κασιγνητικός.
urn:cts:greekLit:tlg4083.tlg001.hc:9.477|Γῆν δὲ ἡ Ἀλθαία χερσὶν  ἀλοία ὡς οἷον θυροκρουστοῦσα τοὺς καταχθονίους εἰς ἐκδίκησιν.
urn:cts:greekLit:tlg4083.tlg001.hc:9.478|Διό φησι κικλήσκουσα τὸν Ἅιδην παιδὶ δοῦναι θάνατον. Ὅτι δὲ καὶ ἠνύσθησαν  αἱ τῆς μητρὸς ἀραί, ἡ παλαιὰ ἱστορία δηλοῖ. Ὡς γὰρ πρὸ ὀλίγων ἡ τοῦ Ἀμύντορος ἀρὰ ἐπὶ τῷ Φοίνικι οὐ διέπεσεν, οὕτως οὐδὲ ἡ μητρικὴ κατὰ τοῦ Μελεάγρου,  διδάσκοντος καὶ οὕτω τοῦ ποιητοῦ εὐαρεστεῖν τοῖς τοκεῦσι.
urn:cts:greekLit:tlg4083.tlg001.hc:9.479|Πολυφόρβην δὲ γῆν ταὐτόν ἐστιν εἰπεῖν καὶ πολυβότειραν. Ὅμοιον δέ τι λαλεῖ καὶ ὁ  φορβάδα γῆν εἰπών, ἧς προϋπόκειται τὸ φέρβειν, ὅ ἐστι φέρειν τὸ βιοῦν ἢ φέρειν           βίον, ὡς εἶναι φορβάδα γῆν τὴν φερέσβιον καὶ ζείδωρον. τοιαύτη δὲ μάλιστα ἡ  οὖσα κάρπιμον πέδον κατὰ τὴν τραγῳδίαν καὶ δυναμένη φέρειν βίον. Ὅρα  δὲ καὶ ὡς οὐ μόνον βαρυτόνως ἀλοίω, τὸ τύπτω, ἀλλὰ καὶ περισπωμένως  ἀλοιῶ. τὸ γὰρ ἀλοία ὅμοιον τῷ ἐβόα. Καὶ ἴσως ἐκ τοῦ ἀλοῶ γίνεται πλεονασμῷ  τοῦ ι , ὥσπερ ἀγνοῶ ἀγνοιῶ, ὡς τὸ οὐδέ μιν Ἥρη ἠγνοίησε.
urn:cts:greekLit:tlg4083.tlg001.hc:9.480|Τὸ  δὲ κικλήσκουσα οὐχ’ ἁπλῶς κλῆσιν δηλοῖ, ἀλλὰ ἱκετικήν. οὕτω γὰρ ἡ Ἀλθαία  κατὰ Μελεάγρου κικλήσκει τοὺς αὐτὸν βλάψοντας. Ὁ δὲ ῥηθεὶς Ἀί̈δης τὸν  πρὸ μικροῦ ῥηθέντα Δία καταχθόνιον ἀλληγορεῖ, ἔνθα καὶ ἡ ἐπαινὴ ἔκειτο  Περσεφόνεια.
urn:cts:greekLit:tlg4083.tlg001.hc:9.481|Τὸ δὲ πρόχνυ ἐπίρρημά ἐστι ποιότητος καὶ δηλοῖ  τὸ ἐπὶ γόνυ καὶ ὡς εἰπεῖν προγόνυ, καὶ κατὰ συγκοπὴν καὶ τροπὴν πρόχνυ.  Τὸ δὲ δεύεσθαι δάκρυσι κόλπους δαψίλειαν δακρύων δηλοῖ.
urn:cts:greekLit:tlg4083.tlg001.hc:9.482|Τὸ δὲ  δόμεν ἀντὶ τοῦ δοῦναι πολλαχοῦ κείμενόν ἐστι καὶ παρ’ Ἡσιόδῳ ἐν τῷ καὶ  δόμεν ὅς κεν δῷ. ἐκεῖνο μέντοι προστακτικῶς ἐρρέθη ἀντὶ τοῦ δός. Ἠεροφοῖτις δὲ Ἐριννύς ἡ ἀφανὴς καὶ ὡς ἐν σκότει ἐπιφοιτῶσα. Πολλαχοῦ γὰρ  ἠέρα τὴν ἀορασίαν λέγει ὁ ποιητής. Ἢ καὶ διότι ἀπὸ τοῦ σκότου, ἤτοι τοῦ  Ἅιδου, ἔξεισι.
urn:cts:greekLit:tlg4083.tlg001.hc:9.483|διὸ καὶ ἐπάγει ἔκλυεν ἐξ ἐρέβευς. Ἀμείλιχον δὲ  ἦτορ ἔχειν λέγει τὴν Ἐριννύν, καθὰ καὶ τὸν Ἅιδην φθάσας ὁ βασιλεὺς ἔφη  ἀμείλιχον, ὃ τῷ μειλίχῳ ἐναντίον ἐστὶ τῷ καὶ μειλιχίῳ τετρασυλλάβως λεγομένῳ, οὗ τεθειμένου παρὰ Σοφοκλεῖ καὶ ἐπὶ ὑδάτων, ὡς τὸ μειλιχίων ποτῶν  ῥεῦμα διασαφητικὴ μετάληψίς ἐστι τὸ μελιχρόν. Ἔστι δὲ πάντως ὁ πλεονασμὸς  τοῦ ι ἐν τῷ μειλίχιος κατὰ τὸ κέρτομος κερτόμιος, Αἰτωλός Αἰτώλιος, καὶ τὰ  ὅμοια.
urn:cts:greekLit:tlg4083.tlg001.hc:9.484|Ἐν δὲ τῷ πολὺς ὅμαδος καὶ δοῦπος ταὐτολογία ἐστὶν           οὐκ ἄκαιρος.
urn:cts:greekLit:tlg4083.tlg001.hc:9.485|Ὅρα δ’ ἐν τοῖς ῥηθεῖσι καὶ ὅτι ἐν ταῖς πρεσβείαις ἱερεῖς  ἀρίστους οἱ παλαιοὶ ἔπεμπον, ὅθεν ὁ Σοφοκλῆς λαβὼν ἐν Οἰδίποδι τοιαύτην  πλάττει πρεσβείαν Θηβαϊκήν.
urn:cts:greekLit:tlg4083.tlg001.hc:9.486|Ἐν δὲ τῷ ὑποσχόμενοι μέγα δῶρον  φανερῶς ἑρμηνεύει τὸ πρὸ μικροῦ ῥηθέν, ὡς ὑπέστη δῶρα ὁ βασιλεύς, ὡς  ταὐτὸν ὂν ὑποστῆναι εἰπεῖν καὶ ὑποσχέσθαι. Σημείωσαι δὲ καὶ ὅτι ἐν τῷ  μέγα δῶρον ἐπίτηδες ἐξαίρει ὁ Φοῖνιξ τὸ μεγαλεῖον τῶν βασιλικῶν δώρων.  Εἰ γὰρ μέγα τὸ τῶν Αἰτωλῶν δῶρον, τό, ὡς ῥηθήσεται, πεντηκοντόγυιον,  ἡλίκα τὰ τοῦ Ἀγαμέμνονος, ἅπερ, ὡς καὶ προερρέθη, Νέστωρ μὲν οὐκ ὀνοστά  εἶπεν, Ὀδυσσεὺς δὲ ἄξια, Αἴας δὲ καὶ Φοῖνιξ πολλά, Διομήδης δὲ μυρία.  Ὅρα δὲ καὶ ὅτι μέγα δῶρον ἐνταῦθα εἰπὼν προϊὼν ἑτέρως αὐτὸ αὔξει φάμενος  πληθυντικῶς δῶρα πολλὰ καὶ χαρίεντα.
urn:cts:greekLit:tlg4083.tlg001.hc:9.487|Ἐν δὲ τῷ γέρων ἱππηλάτα  Οἰνεύς ἑαυτόν πως ὑπεμφαίνει ὁ Φοῖνιξ. Ὡς γὰρ ἐκεῖ τὸν παῖδα Μελέαγρον  ἐλιτάνευεν ὁ πατήρ, οὕτω νῦν ἐνταῦθα τὸν θετὸν υἱὸν ὁ Φοῖνιξ.
urn:cts:greekLit:tlg4083.tlg001.hc:9.488|Ἐν  δὲ τῷ σείων κολλητὰς σανίδας σείειν μὲν σανίδας, ὡς ἐκ τοῦ παρακολουθοῦντος, τὸ θυροκρουστεῖν λέγει καὶ πρὸς βίαν αὐτὰς κόπτειν ὡς καὶ σείεσθαι.  Κολλητὰς δὲ σανίδας τὰς θύρας φησὶ περιφραστικώτερον. Ἐν τούτοις δὲ  ὅρα καὶ τὸ πολλά πλεονάσαν κατὰ σχῆμα ἐπιμονῆς, οἷον πολλὰ ἀχέουσα,  πολλὰ γαῖαν ἀλοία, πολλὰ λιτάνευε γέρων, πολλὰ δὲ κασίγνητοι, πολλὰ  δ’ ἑταῖροι.
urn:cts:greekLit:tlg4083.tlg001.hc:9.489|Κεδνότατοι δὲ οἱ ἄξιοι μελήσεως διὰ τὸ καὶ φίλτατοι  εἶναι κατὰ τὸν ποιητήν, ἐκ τοῦ κήδομαι. οἱ δ’ αὐτοὶ ὁμοίως μετ’ ὀλίγα καὶ  κήδιστοι.
urn:cts:greekLit:tlg4083.tlg001.hc:9.490|Τὸ δὲ εἴξας ᾧ θυμῷ καὶ ὁ βασιλεὺς πρὸ ὀλίγων ἐκ τοῦ  Νέστορος ἤκουσε.
urn:cts:greekLit:tlg4083.tlg001.hc:9.491|Τὸ δὲ κακὸν δ’ ἤμυνε καὶ αὕτως ὁμοίαν δύναμιν  ἔχει τῷ πόλεμόν περ ἀλαλκών. Δῆλον δὲ ὡς ταὐτὸν ἀμύνειν εἰπεῖν καὶ ἀπαμύνειν κατὰ παρολκὴν προθέσεως. ἀνωτέρω γοῦν ἔφη ἀπήμυνε κακὸν ἦμαρ.
urn:cts:greekLit:tlg4083.tlg001.hc:9.492|Τὸ δὲ ἀλλὰ σὺ μή μοι ταῦτα νόει καὶ ἑξῆς ἕως τοῦ κάκιον δέ  κεν εἴη ἀποτρεπτικὸν φρενοβλαβείας ἐστί. Τὸ δὲ μηδέ σε δαίμων ἐνταῦθα  τρέψειε φίλος ἁπλότητα ἔχει σχεδιασμοῦ. Ὁ νοῦς μὲν γὰρ κλητικὴν Ἀττικὴν           ἔχει τὸ φίλος ἀντὶ τοῦ ὦ φίλε, ἡ δὲ προφορὰ φαντάζει τὴν λέξιν ὡς εὐθεῖαν,  ἐπίθετον τοῦ δαίμων, ἵνα φαίνηται λέγων δαίμων φίλος. καὶ μιμεῖται ὁ ποιητὴς  οὕτω τεθορυβημένον σχεδιασμόν. Εἰ δ’ ἴσως δαίμων ἐνταῦθα ἡ ψυχὴ κατὰ  τοὺς ὕστερον σοφούς, οἳ δαίμονα καὶ τὴν ἐν ἑκάστῳ ἀνθρώπῳ ψυχὴν ἔλεγον,  εἴη ἂν λέγων, ὡς μή σε ἡ ψυχή σου ἐνταῦθα τρέψῃ, ἵνα ᾖ τὸ δαίμων φίλος  ταὐτὸν τῷ φίλον ἦτορ. Τὸ δὲ κάκιον δέ κεν εἴη δύναται διασταλὲν ἀναπέμψαι τὸ νηυσὶ καιομένῃσιν ἀμύνειν ὄπισθεν εἰς τὸ μηδέ σε δαίμων ἐνταῦθα τρέψειεν, ἵνα εἴπῃ: μή σε θεὸς τρέψῃ ἑλέσθαι μὴ νῦν ἀμῦναι ταῖς ναυσίν,  ἀλλ’ ὅτε καίονται.
urn:cts:greekLit:tlg4083.tlg001.hc:9.493|Τὸ δὲ ἶσόν σε θεῷ τίσουσιν Ἀχαιοί ἔχει τὸ  ἀσφαλὲς ἐκ τοῦ καὶ τοὺς θεοὺς θεραπευομένους, οἷς χρή, παρατρωπᾶσθαι.  καὶ θεὸς γὰρ λαμβάνων τι βοηθεῖ. καὶ ἄλλως δὲ ἶσα θεῷ, οὐ μὴν δίκην  μισθωτοῦ καί, ὡς ἂν αὐτὸς εἴποι, ἐν καρὸς αἴσῃ.
urn:cts:greekLit:tlg4083.tlg001.hc:9.494|Φθισήνωρ δὲ  πόλεμος, ὡς καὶ Ἄρης βροτολοιγός. Ἔστι δὲ ἄμφω ταῦτα χρήσιμα καὶ εἰς  τὸ ἐν Ὀδυσσείᾳ γραφὲν περὶ ἐπεσβολίας καὶ βλασφημίας.
urn:cts:greekLit:tlg4083.tlg001.hc:9.495|Τὸ δὲ  τιμῇς ἔσσεαι δηλοῖ μὲν τὸ τιμήεις, ἐξ οὗ καὶ ἐκράθη, ἔχει δὲ προσγεγραμμένον ἰῶτα, καθὰ καὶ τὸ αἰγλήεις αἰγλῇς, καὶ ἀπ’ αὐτοῦ τὸ χρυσὸν τιμῆντα  ὁμοίως τῷ αἰγλῆντα. Καὶ ἐχρῆν μὲν οὕτω καὶ φωνῆντα βέλεμνα παρὰ Πινδάρῳ  εἶναι τὰ φωνήεντα, ὁ δὲ φωνεῦντα λέγει ὡς ἀπὸ τοῦ φωνόεντα κατὰ κρᾶσιν            ὁμοίαν τῷ πλέονα πλεῦνα, θεόν θεῦν, ὡς τὸ θεῦν Ἄρτεμιν, καὶ Ἐρέβεος  Ἐρέβευς καὶ Ὀδυσσέως Ὀδυσσεῦς καὶ ὅσα τοιαῦτα.
urn:cts:greekLit:tlg4083.tlg001.hc:9.496|Ἔτι κἀκεῖνο  ἰστέον ὅτι τὸ πολλὰ προθέλυμνα χαμαὶ βάλε δένδρεα καὶ ἑξῆς καὶ ἐπὶ  ἀνέμου ποτὲ βιαίου ἔστιν εἰπεῖν.
urn:cts:greekLit:tlg4083.tlg001.hc:9.497|Τὸ δὲ ἀμφὶ πύλας ὅμαδος καὶ  δοῦπος ὀρώρει πύργων βαλλομένων πολιορκίας ἐστὶ δηλωτικόν.
urn:cts:greekLit:tlg4083.tlg001.hc:9.498|Φιλίας δὲ ἔπαινος τὸ ἑταῖροι οἵ οἱ κεδνότατοι καὶ φίλτατοι ἁπάντων.
urn:cts:greekLit:tlg4083.tlg001.hc:9.499|Ἐπὶ δὲ θυμουμένου ἐφ’ οἷς μανθάνει κακοῖς, ἐρεῖ τις ἂν τὸ τοῦ δ’ ὠρίνετο  θυμὸς ἀκούοντος κακὰ ἔργα.
urn:cts:greekLit:tlg4083.tlg001.hc:9.500|Ἐπὶ δὲ πᾶσι τούτοις σημείωσαι,  ὅτι ἐπίτηδες ὁ ποιητὴς τῷ Φοίνικι τὸ περὶ τῆς τιμῆς κεφάλαιον ὕστερον  ἐνταῦθα ἐτήρησεν, ἵνα γένηται προκλητικὸν προοιμίου τῷ Ἀχιλλεῖ. Ἐντεῦθεν  γὰρ ἐκεῖνος ὁρμηθεὶς προοιμιάζεται καιρίως ἐξ αὐτοῦ καὶ αὐτὸς τοῦ πράγματος,  καὶ τοῦ Φοίνικος εἰπόντος, ὡς ἐπὶ δώροις ἐξελθὼν τιμηθήσῃ, φησὶν αὐτός,  ὡς οὔ μοι χρεία τιμῆς ταύτης, φρονέω δὲ τετιμῆσθαι Διὸς αἴσῃ. Ὃ καὶ ὁ  βασιλεὺς φθάσας εἶπεν ἐν τῷ εἰσὶν οἵ με τιμήσουσι, μάλιστα δὲ μητίετα Ζεύς.
urn:cts:greekLit:tlg4083.tlg001.hc:9.501|Ὅτι περιβλητικῶς κατὰ λόγον παρενθέσεως ἱστορῶν τι καὶ περὶ  τῆς μνημονευθείσης Κλεοπάτρας ὁ ποιητὴς ἐν τῇ τοῦ Φοίνικος ἀφηγήσει καλήν  τε αὐτήν, ὡς προεγράφη, ἐπονομάζει καὶ κούρην Μαρπήσσης καλλισφύρου  Εὐηνίνης Ἴδεώ τε, τουτέστιν Ἴδου, κλιθέντος οὕτω ἀπὸ εὐθείας τῆς ὁ Ἴδας  ὡς ὁ Μίδας, καθὰ καὶ ἐκ τοῦ Ἑρμείας γίνεται Ἑρμείεω, ἐξ οὗ κατὰ συγκοπὴν  Ἑρμείω.
urn:cts:greekLit:tlg4083.tlg001.hc:9.502|Λέγει δὲ καί, ὅτι ὁ ῥηθεὶς Ἴδας κάρτιστος ἐπιχθονίων  γένετ’ ἀνδρῶν τῶν τότε, καί ῥα ἄνακτος ἐναντίον εἵλετο τόξον Ἀπόλλωνος,  καλλισφύρου εἵνεκα νύμφης, ἥν, φησί, τότε ἐν μεγάροισι πατὴρ καὶ πότνια  μήτηρ Ἀλκυόνην καλέεσκον ἐπώνυμον, οὕνεκ’ ἂρ αὐτῇ, ἢ αὐτῆς, μήτηρ  ἀλκυόνος πολυπενθέος οἶτον ἔχουσα, κλαῖεν ὅτε μιν ἑκάεργος ἀνήρπασε  Φοῖβος Ἀπόλλων. καὶ τοιαῦτα μὲν τὰ τοῦ ποιητοῦ.
urn:cts:greekLit:tlg4083.tlg001.hc:9.503|Ἰστέον δὲ  ὅτι τε πρὸς ὁμοιότητά τινα τοῦ Θηρικλῆς καὶ Κλεισιθήρα καὶ τῶν ὁμοίων  καὶ ὁ Πάτροκλος καὶ ἡ Κλεοπάτρα τοῖς αὐτοῖς διοικοῦνται ὀνόμασιν ἀνάπαλιν  κειμένοις, καὶ ὅτι περιώνυμος ἐπὶ κάλλει ὥσπερ ἡ πάλαι Κλεοπάτρα, οὕτω           καὶ ἡ ὕστερον Αἰγυπτία, ἡ τῷ Ἀντονίῳ φιλτάτη.
urn:cts:greekLit:tlg4083.tlg001.hc:9.504|Καὶ ὅτι, ὥσπερ  Ἑλένη παρὰ τὸ ἑλεῖν διὰ κάλλους, οὕτω καὶ Μάρπησσα παρὰ τὸ μάρπτειν,  ταὐτὸν δέ πως τὸ μάρψειν καὶ τὸ ἑλεῖν. Τὸ δὲ καλλίσφυρος, καθὰ καὶ ἀλλαχοῦ  ἐρρέθη, γυναικός ἐστι κυρίως ἔπαινος, ὡς καὶ τὸ ἀργυρόπεζα. Διὸ καὶ δὶς  αὐτὸ ἐνταῦθα εἶπεν ὁ ποιητής. Ἐν οἷς καὶ νύμφην τὴν τοιαύτην λέγει ἢ διὰ  τὸν ἐκ νέου γάμον ἢ διὰ κάλλος τὸ καθ’ ὁμοιότητα τῶν τοῦ μύθου Νυμφῶν.  Εἰκὸς δὲ τὴν διόλου καλὴν καὶ περιμάχητον εἶναι καὶ καλλίσφυρον. Τὸ δὲ  Εὐηνίνη τύπου ἐστὶ πατρωνυμικοῦ θηλυκοῦ καὶ δηλοῖ θυγατέρα Εὐήνου.  οὕτω καὶ Ἀδρηστίνη ἡ τοῦ Ἀδράστου καὶ Ὠκεανίνη ἡ τοῦ Ὠκεανοῦ. Εἰ δέ  τινα καὶ διὰ τοῦ ωνη πατρωνυμοῦνται ὡς ἡ Ἀκρισιώνη, καθ’ ὁμοιότητα τοῦ  Διώνη καὶ τῶν τοιούτων, ἑτέρου λόγου. Φασὶ δὲ περὶ τοῦ τοιούτου Εὐήνου  ὡς γαμβροκτόνος καὶ αὐτὸς ἦν κατὰ τὸν Οἰνόμαον. Εἰς ἁρματηλασίαν γὰρ  τοὺς μνηστῆρας τῆς θυγατρὸς προκαλούμενος καὶ τῷ διεκφυγόντι αὐτὸν διώκοντα εἰς ἀριστεῖον διδοὺς αὐτὴν καὶ τοὺς λειπομένους, ὅ ἐστιν ἡττωμένους,   καρατομῶν καὶ τὰς κεφαλὰς τῆς οἰκίας ἀπαιωρῶν εἰς ἐκφόβησιν, δεινὰ ἐποίει.  ἐπεὶ δὲ ὁ Ἴδας ὑπερήλασεν αὐτὸν ἁρπάσας τὴν Μάρπησσαν καὶ ἐκεῖνος ἐπιδιώξας οὐ κατέλαβε, κατασφάττει μὲν τοὺς ἵππους, ἑαυτὸν δὲ ῥίπτει εἰς τὸν  πρὶν μὲν Λυκόρμαν ποταμόν, ἀπ’ ἐκείνου δὲ Εὔηνον. Ὅτι δὲ ὁ Ἴδας Λυγκέως  ἦν ἀδελφός, καὶ ὡς ἄριστος εἶναι τοξότης φαίνεται, ὅσγε καὶ τῷ Ἀπόλλωνι  κατὰ μῦθον ἀντικατέστη ἀφαρπάσαντι κατὰ ἔρωτα τὴν Μάρπησσαν οὐκ ἐθέλουσαν, καὶ ὁ Λυκόφρων ἱστορεῖ. Καὶ φαίνεται μὲν ἀμυθήτου κάλλους αἴνιγμα  εἶναι ὁ τοῦ Ἀπόλλωνος ἡλίου εἰς τὴν ἡρωί̈δα ταύτην ἔρως, ὡς ἀξιοθέατον  καὶ οἷον ἡλιώδη τὸ εἶδος καὶ διὰ τοῦτο ἡλίῳ πρέπουσαν. Περιᾴδεται δὲ ὅμως  ἄλλως τὸ φίλανδρον τῆς Μαρπήσσης, ἣν ὁ μῦθος λέγει πολλά τε κλαῦσαι, ὅτε  ὑπὸ Ἀπόλλωνος ἡρπάγη, καὶ αἵρεσιν σχοῦσαν προελέσθαι Ἀπόλλωνος τὸν  αὐτῇ συγγηράσοντα θνητὸν Ἴδαν, οὗ δὴ πάθους καὶ μνήμην ἡ Μάρπησσα  κειμηλιουμένη τὴν ἐξ αὐτῆς καὶ τοῦ Ἴδου Κλεοπάτραν Ἀλκυόνην ἐκάλει.
urn:cts:greekLit:tlg4083.tlg001.hc:9.505|Ὅτι δὲ ἡ ἀλκυών, τὸ ὄρνεον, πολλὰ καὶ αὐτὴ ἔπαθεν εἰς πένθος αὐτὴν           προκαλούμενα, λέγει ὁ μῦθος. Φέρεται γὰρ λόγος, ὅτι συζυγία τις ἀνδρὸς καὶ  γυναικόσ — Κῆϋξ δὲ ὁ ἀνὴρ ἐκαλεῖτο. — ἐς τοσοῦτον ἦλθε φυσήματος, ὡς  ἐθέλειν τὸν μὲν Διὸς καλεῖσθαι ὀνόματι, τὴν δὲ τῇ τῆς Ἥρας κλήσει καλλωπίζεσθαι. καὶ ἐποίουν μὲν αὐτοὶ οὕτω. Ζεὺς δὲ ἀχθεσθεὶς τῆς ὕβρεως μετάγει  τοὺς ἀνθρώπους εἰς ὄρνις καὶ τὸ κακὸν προσαύξων ἀναγκάζει χειμῶνός τε  νεοττεύειν αὐτοὺς καὶ περὶ αἰγιαλόν. ὅθεν καὶ ἀλκυόνες ἐκλήθησαν διὰ τὸ  παρὰ τὴν ἅλα κύειν. Ἐπεὶ δὲ τὰ ᾠά σφισιν ἐκλύζοντο καὶ ἦν ὁ τόκος ἀτελεσφόρητος καὶ οὐκ εἶχε τὸ γένος διαδοχήν, ἦν αὐτοῖς πολὺ πένθος, καὶ τοῦτο  ἐπὶ πολύ. ὁ Ζεὺς οὖν, ἀλλὰ καὶ αὐτὸν οἶκτος εἰσέρχεται καὶ ἐπαναστρέφει τοῦ  θυμοῦ καὶ κατελεεῖ τοὺς γοεροὺς ὄρνις καὶ ἐπιτάττει τῷ καιρῷ γαλήνην καὶ  γίνεται, καὶ οἱ ὄρνις ἐπωάζουσι καὶ εἰς φῶς ἐκφαίνουσι νεοσσούς. Καὶ τοῦτο  γενόμενον καὶ εἰς ὀπίσω καὶ ἐπὶ πολλοὺς παραμεῖναν ἐνιαυτοὺς τὰς ἀλκυονίδας  ἡμέρας ἔφηνε. Πολυπενθὴς οὖν ἀνέκαθεν ἡ ἀλκυών. Τῷ δὲ πάθει τοῦ  εἰρημένου Κήϋκος παραθετέον καὶ τὴν Ἀντωνίου ἀπόνοιαν, ὃς τὴν πολυτελῆ  Κλεοπάτραν ἠγάγετο, ἔτι δὲ καὶ τὴν τοῦ αὐτοκράτορος Γαί̈ου, τοῦ καὶ Καλλίγολα, φασί, προσαγορευθέντος διὰ τὸ ἐν στρατοπέδῳ γεννηθῆναι. Οὗτος μὲν  γὰρ ὑπερφρονήσας, ὡς εἰκός, ἐπὶ κάλλει νέος τε Διόνυσος ἐκαλεῖτο καὶ Διονυσιακὴν πᾶσαν ἐνδύνων στολὴν ἐδίκαζεν. Ἀντώνιος δὲ ἐκέλευεν ἐξ Ἀθηνῶν  ἀρξάμενος Διόνυσον αὑτὸν ἀνακηρύττειν κατὰ πόλεις ἁπάσας. Πρὸς τούτοις  δὲ καὶ τὸν Συρακούσιον ἰατρὸν Μενεκράτην, ὃς Ζεὺς ἐπικαλούμενος ὡς μόνος  αἴτιος τοῦ ζῆν ἀνθρώποις διὰ τῆς κατ’ αὐτὸν τέχνης προὐβάλλετο καὶ ἑτέρους  θεούς, ὡς ἀλλαχοῦ δεδήλωται. Ἔτι ἰστέον, ὡς Παυσανίας ἐν τῷ κατ’ αὐτὸν  Λεξικῷ λέγει, ὅτι ἀλκυονίδες ἡμέραι αἱ ἐν χειμῶνι νήνεμοι καὶ γαλήνην ἔχουσαι, καὶ ὅτι περὶ τοῦ αὐτῶν ἀριθμοῦ διαφέρεται. Σιμωνίδης μὲν γὰρ πέντε  φησὶν αὐτὰς καὶ Ἀριστοτέλης, Δημαγόρας δὲ ὁ Σάμιος ἑπτά, Φιλόχορος δὲ  ἐννέα. Ὅτι δὲ καὶ δεκατέσσαρές εἰσιν, ἕτεροι λέγουσιν. Ὁ δ’ αὐτὸς Παυσανίας  μῦθον ἐπ’ αὐταῖς καὶ τοῦτόν φησιν. Ἀλκυονέως τοῦ γίγαντος θυγατέρες  Φθονία, Ἄνθη, Μεθώνη, Ἀλκίππα, Παλλήνη, Δριμώ, Ἀστερίη. Αὗται μετὰ  τὴν τοῦ πατρὸς τελευτὴν ἀπὸ Καναστραίου, ὅ ἐστιν ἄκρον Παλλήνης μέχρι            καὶ νῦν φυλάσσον τὴν κλῆσιν, ἔρριψαν ἑαυτὰς εἰς τὴν θάλασσαν, Ἀμφιτρίτη  δ’ αὐτὰς ὄρνιθας ἐποίησε. καὶ ἀπὸ τοῦ πατρὸς ἀλκυόνες ἐκλήθησαν, ἀφ’ ὧν  αἱ ἀλκυονίδες ἡμέραι. Ἰστέον δὲ ὅτι κήρυλλοι κατὰ Παυσανίαν ἐν ἀλκυόσιν  οἱ ἄρρενες, οἳ γηράσαντες, φησίν, ὑπὸ τῶν θηλειῶν βαστάζονται. Κεῖται δὲ ὁ  ῥηθεὶς κήρυλλος καὶ παρὰ τῷ Κωμικῷ, παροξυτόνως μέντοι καὶ δι’ ἑνὸς λ ἐν τοῖς πλείοσι τῶν ἀντιγράφων. Οὐ δασύνεται δὲ ἡ τῆς ἀλκυόνος ἄρχουσα  διὰ τὴν τοῦ κ ἐπιφορὰν κατὰ κανόνα, ὃς ἐγράφη ἔνθα ἐλέχθη περὶ τῆς τοῦ ἆλτο  ψιλώσεως. Σημείωσαι δὲ καὶ ὅτι ἀλκυὼν μὲν ἀλκυόνος τὸ ὄρνεον, Ἀλκυόνη  δὲ ἐπὶ κυρίου τῆς Κλεοπάτρας τῆς παρωνύμου τῷ ὀρνέῳ. Καὶ ὅτι διώνυμος ἡ  Κλεοπάτρα, ὡς καὶ ὁ τοῦ Ἕκτορος υἱὸς καὶ ἄλλοι, τῇ μὲν μιᾷ τῶν κλήσεων  παρὰ μόνων τῶν φιλτάτων ὀνομαζομένη ἐν μεγάροις, ὥς φησιν ὁ ποιητής, τῇ  δὲ ἑτέρᾳ κοινῶς ὑπὸ τῶν ἄλλων. Καὶ ὅτι οὐ διὰ πάθος οἰκεῖον ἡ Κλεοπάτρα  τὴν τῆς Ἀλκυόνης ἔσχεν ἐπωνυμίαν, ἀλλὰ διὰ τὴν μητέρα πενθοῦσαν δίκην  πολυπενθοῦς ἀλκυόνος. Οὕτω καὶ Ὀδυσσεύς, ὡς ἐν Ὀδυσσείᾳ ἱστόρηται,  διὰ τὸν πάππον ἔσχε τὸ ὄνομα, ἐπειδὴ πολλοὶ ἐκείνῳ διὰ τὸ κλέπτειν ὠδύσαντο,  τουτέστιν ὠργίσθησαν. Τὸ δὲ ἐπώνυμον ἀντὶ τοῦ φερωνύμως. οὔπω γὰρ  ἦν ἐπὶ Ὁμήρου λεκτὸν τὸ φερώνυμον, ἀλλ’ ἀντ’ αὐτοῦ τὸ ἐπώνυμον προεφέρετο.  Διὸ καὶ τὴν Ἀλκυόνην ὁ ποιητὴς ἐπώνυμον οὕτω καλεῖσθαί φησιν, ἤγουν  κατὰ φερωνυμίαν, ἢ μάλιστα εἰπεῖν, κατὰ ἐμφέρειαν ὀνόματος. οὕτω φερωνύ–   μως καὶ ὁ Ὀδυσσεύς, ὡς ἐρρέθη, ὠνόμασται. Καὶ τὸ τοῦ Αἴαντος δὲ ὄνομα,  καθά φησι Σοφοκλῆς, ἐπώνυμον ἦν τοῖς ἐκείνου κακοῖς ὡς ἀπὸ τοῦ αἴ ἢ τοῦ  αἰάζειν, οἷα παθόντος αἰαγμάτων ἄξια. Καὶ Πολυνείκης δὲ πολλῶν νεικέων  ἦν ἐπώνυμος θείᾳ προνοίᾳ, ὡς Εὐριπίδης φησίν. Οἶτον δὲ φανερῶς ἐνταῦθα            ὁ ποιητὴς οὐ τὸν θάνατον ἀλλὰ τὴν συμφοράν φησιν. Οὕτω καὶ πότμος καὶ  μόρος οὐκ ἀεὶ ἐπὶ θανάτου ἀλλὰ καὶ ἐπὶ τύχης βαρυσυμφόρου.
urn:cts:greekLit:tlg4083.tlg001.hc:9.506|Τὸ  δὲ ἀνήρπασεν ἢ περιττὴν ἔχει τὴν πρόθεσιν ἢ καὶ προσφυῶς Ἡλίῳ τῷ  ἁρπάσαντι τὴν ἄνω τοπικὴν σχέσιν δηλοῖ.
urn:cts:greekLit:tlg4083.tlg001.hc:9.507|Ὅτι τό, ὡς ἐρρέθη,  τῶν Αἰτωλῶν μέγα δῶρον πρὸς Μελέαγρον ἐφερμηνεύων ὁ ποιητής φησιν,  ὅτι ἤθελον αὐτοὶ ὁππόθι πιότατον πεδίον Καλυδῶνος ἐραννῆς, τέμενος αὐτὸν  περικαλλὲς ἑλέσθαι πεντηκοντόγυον, τὸ μὲν ἥμισυ οἰνοπέδοιο, ἥμισυ δὲ ψιλὴν  ἄροσιν πεδίοιο ταμέσθαι. Ἐν οἷς πρῶτα μὲν ὅρα τὰ πάρισα, τὸ ἑλέσθαι καὶ  τὸ ταμέσθαι, εἶτα ὡς τὸ τέμενος ἐτυμολογεῖ κἀνταῦθα διὰ παρατεθειμένου  ῥήματος τοῦ ταμέσθαι. Τέμενος γάρ ἐστιν, ὅπερ ἂν τάμηταί τις ὁρίσας καθ'  ἑαυτό, καὶ ὅτι ἑλέσθαι λέγει τὸ ἐπιλέξασθαι, ὅπερ ἐν ἄλλοις μετὰ τῆς ἐξ προθέσεως κεῖται.
urn:cts:greekLit:tlg4083.tlg001.hc:9.508|Πεντηκοντόγυον δὲ τὸ ὂν πεντήκοντα ζευγῶν ἢ  ἀροτήρων — Γύης γὰρ μέρος ἀρότρου. — , ἢ τὸ πεντηκοντάπλεθρον. Γύη γὰρ  μέτρον τι γῆς. Τὸ δὲ οἰνόπεδον ὅμοιον μὲν τὴν σύνθεσιν πρὸς τὸ θειλόπεδον  καὶ στρατόπεδον, σημαίνει δὲ ἀμπέλων γῆν πεδινήν.
urn:cts:greekLit:tlg4083.tlg001.hc:9.509|Ψιλὴ δὲ ἄροσις  ἡ ἄφυτος καὶ καθ’ ἑαυτὴν μόνην οὖσα, καθ’ ὁμοιότητα τοῦ ψιλοῦ στρατιώτου.
urn:cts:greekLit:tlg4083.tlg001.hc:9.510|Ἰστέον δὲ καὶ ὅτι τὸ πιότατον συγκοπὴν ἔπαθεν ἐκ πεντασυλλάβου  τοῦ πῖον πίονος πιονώτατον.
urn:cts:greekLit:tlg4083.tlg001.hc:9.511|Ὅτι διασκευάσας, ὡς εἴρηται,  μεγαλοπρεπῶς ὁ Φοῖνιξ ὡς οἷόν τε τὰ τῷ Μελεάγρῳ ὑπεσχημένα δῶρα, ὧν  ἐκεῖνος οὐδὲν ἀπώνατο — Οὐκέτι γάρ, φησί, δῶρ’ ἐτέλεσσαν οἱ ὑποσχόμενοι. —            καί τινα δὲ ἕτερα ἐπαγαγὼν λέγει καὶ ὅτι, ὅτε δὴ ὁ τοῦ Μελεάγρου θάλαμος ἐβάλλετο, οἱ δὲ Κουρῆτες ἐπὶ πύργῳ ἢ ἐπὶ πύργον ἔβαινον, ὡς καὶ προεγράφη,  καὶ ἐνέπρηθον μέγα ἄστυ, τότε δὴ Μελέαγρον ἐύ̈ζωνος παράκοιτις, ἡ προσεχῶς ἱστορηθεῖσα, λίσσετ’ ὀδυρομένη καί οἱ κατέλεξεν ἅπαντα κήδεα ὅσα  ἀνθρώποισι πέλει, τῶν ἄστυ ἁλῴη. ἄνδρας μὲν κτείνουσι, πόλιν δέ τε πῦρ  ἀμαθύνει, τέκνα δέ τ’ ἄλλοι ἄγουσι βαθυζώνους τε γυναῖκας.
urn:cts:greekLit:tlg4083.tlg001.hc:9.512|Ἔνθα καὶ ὅρα ὅπως Ὅμηρος ἐν δυσὶ στίχοις συντόμως τε ἅμα καὶ μεγαλοφώνως πόλεως ἁπάσης ἐξέφρασεν ἅλωσιν ἐν τῷ ἄνδρας μὲν κτείνουσι  καὶ ἑξῆς, ὡς προγέγραπται. Οὐ γὰρ ἠθέλησε μιᾶς τινός που πόλεως ἁλώσει  τὸν λόγον ἐνασχολῆσαι. Ὅρα δὲ καὶ ὅτι πρεπόντως τῷ καιρῷ ἐβραχυλόγησεν  ἡ γυνή. οὐ γὰρ ἦν ἐν μάχης καιρῷ τῇ Κλεοπάτρᾳ πολυλογεῖν. Σημείωσαι δὲ  καὶ ὅτι φαίνεται μάλιστα διὰ τὰ οἰκεῖα πεισθῆναι ὁ Μελέαγρος. τῇ γὰρ αἰχμαλωσίᾳ τῶν ὅλων τέκνων καὶ γυναικῶν συνεισάγονται πάντως καὶ τὰ τῷ  Μελεάγρῳ φίλτατα.
urn:cts:greekLit:tlg4083.tlg001.hc:9.513|Διὸ καὶ παρασημειούμενός φησι τοῦ δ’ ὠρίνετο  θυμὸς ἀκούοντος κακὰ ἔργα, τὰ τῆς αἰχμαλωσίας δηλαδή. οὐ γὰρ ὀδυρομένην τὴν καὶ φίλην καὶ φίλανδρον τοσοῦτον ᾤκτειρεν, ὅσον αἰχμαλωτισθησομένην ἠλέησεν. Ὅρα δὲ καὶ τὸ ἐντελὲς τῆς ἐκφράσεως. δίχα γὰρ τῶν κατὰ  μέρος ἐν πολιορκίᾳ καὶ εὐτελῶν τὰ ἄλλα πάντα ἐντελέστατα ἔφρασε, τὸν τῶν  πολιτῶν φόνον, τὸν τῆς πατρίδος ἀφανισμόν, τὴν τῶν φιλτάτων ἀπαγωγήν.
urn:cts:greekLit:tlg4083.tlg001.hc:9.514|Τὸ δὲ εὔζωνος γυναικὸς ἐπίθετον, καθὰ καὶ τὸ βαθύπεπλος καὶ  βαθύζωνος καὶ τανύπεπλος Οἱ μέντοι μεθ’ Ὅμηρον καὶ ὁδίτῃ ἀπερίττῳ καὶ  οὕτως εὐσταλεῖ τὴν τοιαύτην λέξιν οἰκειοῦσιν, εὔζωνον ὁδοιπόρον λέγοντες  τὸν ἀβαρῆ καὶ ἐπέκεινα τοῦ ἐλαφροῦ ἱματισμοῦ ζώνῃ μόνῃ σφιγγόμενον.  Διὸ καὶ μονόζωνος ὁ τοιοῦτος ἐρρέθη που, ὡσαύτως δὲ καὶ οἰόζωνοσ.
urn:cts:greekLit:tlg4083.tlg001.hc:9.515|Τὸ δὲ ἁλῴη ἐκ τοῦ ἁλούς ἁλόντος ἁλοίη γίνεται κατὰ ἔκτασιν συνήθη,            ὁμοίως τῷ δούς δόντος δοίην δῴην. Πλείων δὲ παρὰ τοῖς ὕστερον ἡ χρῆσις  τοῦ ἁλοίη ὥσπερ καὶ τοῦ δοίη.
urn:cts:greekLit:tlg4083.tlg001.hc:9.516|Τὸ δὲ ἄνδρας μὲν κτείνουσιν ἐλλειπτικῶς εἴρηται. ἡ γυνὴ γὰρ ἐπειγομένη οὐ λέγει τίνες εἰσὶν οἱ κτείνοντες, ἀλλ'  ἀφίησιν αὐτὸ διὰ τοὺς πολεμίους νοεῖσθαι ὡς φανερώτατον. Οὕτω δὲ λείπει  καὶ τὸ ὅτι ἢ τὸ ὅπως, ἵνα ᾖ τὸ ὅλον, ὡς κατέλεξεν, ὅτι ἄνδρας μὲν κτείνουσι  καὶ τὰ ἑξῆς. Ἴσως δὲ καὶ μεθέλκεται τὸ ἄλλοι εἰς τὸ κτείνουσι κατὰ τὸ ἀπὸ  κοινοῦ σχῆμα, ἵνα ᾖ: ἄνδρες μὲν κτείνουσιν ἄλλοι καὶ ἑξῆς. Τὸ δὲ ἀμαθύνει  ἀντὶ τοῦ λεπτύνει ὡς εἰς ἄμαθον καί, ὡς οἱ παλαιοί φασιν, εἰς κόνιν πεδιάσιμον.
urn:cts:greekLit:tlg4083.tlg001.hc:9.517|Ἰστέον δὲ καὶ ὅτι τὸ οὐκέτι δῶρα τέλεσαν δηλοῖ μὲν τὸ ἐτελείωσαν,  εἰς τέλος ἤγαγον, γέγονε δὲ τοῖς ὕστερον ἀφορμὴ τοῦ εἰς φορολογικὴν λέξιν  θεῖναι τὸ τελεῖν, οἷον: ἐτέλεσεν ὁ δεῖνα τόδε τι.
urn:cts:greekLit:tlg4083.tlg001.hc:9.518|Ὅτι ἐκ τοῦ τῆς  τιμῆς κεφαλαίου, ὡς καὶ πρὸ βραχέων ἐρρέθη, προοιμιαζόμενος Ἀχιλλεὺς  πρὸς τὸν διδάσκαλόν φησι Φοῖνιξ, ἄττα γεραιέ, διοτρεφές, οὔ τί με, ἤγουν  οὐδαμῶς μοι, ταύτης χρεὼ τιμῆς. φρονέω δὲ τετιμῆσθαι Διὸς αἴσῃ, ἥ μ'  ἕξει παρὰ νηυσὶ κορωνίσιν, εἰς ὅ κεν ἀϋτμὴ ἐν στήθεσσι μένῃ καί μοι φίλα  γούνατ’ ὀρώρῃ, τουτέστι περιφραστικῶς: ἕως ἂν ζῶ. Καὶ ὅρα τὸ ἀσφαλὲς  τῆς ἐννοίας. Ἐπεὶ γὰρ καὶ ὑπνοῦντι καὶ παρειμένῳ δέ τινι ἀναπνοή ἐστιν ἐν  τοῖς στήθεσσι, προσέθηκε τὸ καί μοι γούνατα ἔρρωται, τουτέστιν: ἕως ζῶν  ἔρρωμαι. Ἰστέον δὲ ὡς ἡ ῥηθεῖσα ἔννοια καθ’ ὑπερβατὸν ὀρθοῦται καὶ οὐκ  ἄλλως. Λέγει γὰρ Ἀχιλλεύς, ὡς οὔ μοι χρεὼ τιμῆς, ἥ με ἕξει παρὰ νηυσίν, ὅ  ἐστι μερικῆς, καιρικῆς, φρονέω δὲ τετιμῆσθαι Διὸς αἴσῃ, ἕως ἀϋτμὴ ἐν στήθεσσι  μένῃ καὶ ἑξῆς, ἵνα νοῇ, ὡς οὐ τοσοῦτον ἐθέλω νῦν ἐνταῦθα τιμᾶσθαι, ὅσον διὰ  παντὸς βίου. Ἴσως δὲ καί, ἄλλως εἰπεῖν, ὑπολοξώσας ὡς οὐκ ἤθελε τὴν ῥηθεῖσαν            ἔννοιαν ὁ ἥρως, παραλαλεῖ, ὡς ἐν Τροίᾳ διὰ βίου μενεῖ. Δοκεῖ γὰρ εἰπεῖν  ὡς ἡ αἶσα τοῦ Διὸς ἕξει αὐτὸν παρὰ νηυσίν, ἕως ἂν ζῇ. Τῷ δὲ τοιούτῳ λόγῳ  οὐ συναναφαίνεταί τις ἐλπὶς νόστου. Καὶ ἔστι καὶ τοῦτο δεξιότητος Ὁμηρικῆς.  Οἰκτιζόμενος γὰρ ὁ ποιητής, εἰ καὶ οἴκαδε ἱκέσθαι ὁ καλὸς Ἀχιλλεύς, ὡς  εἰκός, ἐλπίζει καὶ γυναῖκα λήψεσθαι, ἣν ἂν ἐθέλοι, καὶ κτήμασι τέρψεσθαι τοῖς  πατρόθεν, καὶ εἰπεῖν ἐθέλων, ὡς οὐκ ἔσται ταῦτα, σχίζει τὴν φράσιν εἰς διπλόην ἐννοίας, ὧν ἡ μὲν μία λαλεῖ ὁρθῶς, ὅπερ ἐθέλει ὁ Ἀχιλλεύς,  ἡ δὲ ἑτέρα ὑπομαντεύεται προαναφωνητικῶς ἀκροατῇ συνετῷ καὶ οἵῳ διχάζειν ἀμφιβολίας, ὡς τῇ κατὰ Τροίαν παραμονῇ σύμμετρος ἔσται ἡ ζωὴ  τῷ Ἀχιλλεῖ. Καί πως ἡ ψυχὴ κατά τι χρησμῳδικὸν τοῦτο λαλεῖ, βακχικῶς  ἐνθουσιῶσα εἰς φοίβασμα προρρήσεως, ἧς οὐδέν τι ἐπαί̈ει ὁ ἥρως. Τοῦτο δὲ  τὸ εἶδος καὶ Σοφοκλῆς μιμησάμενος, ὡς καὶ ἄλλα τῶν Ὁμήρου, ποιεῖ τὸν  τύραννον Οἰδίποδα ἐν διαφόροις τόποις ἑαυτοῦ καταλέγοντα, οὔτι ἑκόντα,  ἐξ ἀκουσίου δέ τινος ψυχικοῦ κινήματος, καθ’ ὃ ἐλάλει μὲν καθ’ ἑαυτοῦ σκωπτικὰ  πρὸς ἀλήθειαν, οὐκ ἐγίνωσκε δέ. ὃ δὴ ἐσχημάτισται τεχνικῶσ.
urn:cts:greekLit:tlg4083.tlg001.hc:9.519|Τὸ  δὲ ἄττα, κείμενον καὶ ἐν Ὀδυσσείᾳ, γλώττης φασὶ Θετταλῶν οἱ παλαιοί,  προσφώνημα ὂν ἔκ τινος νεωτέρου ὡς πρὸς τροφέα, πρωτόθετον, ἄκλιτον,  ἀμετάληπτον, ἤγουν μὴ δυνάμενον μεταληφθῆναι εἰς ἐφερμηνευτικὴν ἑτέραν  λέξιν. Καὶ ὅρα τὴν τῆς λέξεως ἔμφασιν. Ἐνέφηνε γὰρ ὁ Ἀχιλλεύς, ὅτι οὐχ'  ὡς πατρὶ προσέχειν αὐτὸν δεῖ τῷ Φοίνικι, οὐδὲ ὡς ἀδελφῷ, κἂν ἐκεῖνος οἷα  ῥήτωρ δεινὸς εἰπεῖν ταῦτα σοφίζηται, ὡς προείρηται, ἀλλ’ ὡς θρεψαμένῳ  ἀποτίνειν χάριτας. Ὁ γάρ τινα προσφωνήσας τὸ τέττα τρόφιμος ἐκείνου           ἐστίν, οὐ μὴν υἱὸς ἢ ἀδελφός. Εἰ δέ τινα ξενίζει τὸ μὴ πάνυ σύνηθες τῆς λέξεως  μηδὲ κοινόν, ἐνθυμείσθω μυρίας ὅσας τοιαύτας, ὧν τινας καὶ αἱ Ὁμηρικαὶ  Παρεκβολαὶ συνειλήφασιν, ὁποία καὶ ὁ νέννος, λέξις αὕτη συγγενική, δηλοῦσα  θεῖον, ἤγουν τὸν τοῦ πατρὸς ἀδελφόν. Ὁ δὲ οὕτω διατεθεὶς εἰς τὸ τέττα, τὸ  γνώριμον, τίς ἂν γένοιτο ἀκούσας, ὅτι σάννας ὁ μωρὸς παρὰ Κρατίνῳ, καὶ  ὅτι ψάκαλα τὰ ἔμβρυα καὶ τὰ ἄρτι δὲ γεγονότα, ὅθεν καὶ ψακαλοῦχοι μητέρες  παρὰ Σοφοκλεῖ, καὶ ἄλλα δὲ ἀμύθητα.
urn:cts:greekLit:tlg4083.tlg001.hc:9.520|Τὸ δὲ χρεώ Ἰωνικὴ λέξις,  πεζῷ λόγῳ οὐ προσηνής. Ἰστέον δὲ ὅτι τὸ μὲν οὔ τι με ταύτης χρεὼ τιμῆς,  φρονέω δὲ τετιμῆσθαι θεόθεν ἐρεῖ ἂν ὁ μὴ χρῄζων ἀνθρωπίνης τιμῆς. ὁ δὲ  ὑπισχνούμενος ἐπὶ πολὺ ἐμμεῖναι οἷς λέγει, εἴποι ἂν ὡς ποιήσω τόδε τι ἕως  ἂν ἀϋτμὴ ἐν στήθεσσι καὶ τὸ ἑξῆς.
urn:cts:greekLit:tlg4083.tlg001.hc:9.521|Τὸ δὲ εἰσόκεν, οὗ χρῆσις ἔν  τε τῷ εἰσόκε σ’ ἢ ἄλοχον ποιήσεται καὶ ἀλλαχοῦ, νοεῖται μὲν ἐπιρρηματικῶς  ἀντὶ τοῦ ἕως καὶ ἕως οὗ καὶ ἕως ὅτου, σύγκειται δὲ ἐκ προθέσεως καὶ ὑποτακτικοῦ οὐδετέρου ἄρθρου ἑνικοῦ πτώσεως αἰτιατικῆς καὶ συνδέσμου. Ἔχει  δὲ ἔλλειψιν ληφθὲν ἀντὶ τοῦ εἰς ὃ ἂν διάστημα καιροῦ, ἤγουν ἕως ἂν τόδε γένηται.  Ἀϋτμή δὲ ἁπλῶς μὲν ἡ πνοή, ἐνταῦθα δὲ τὸ ψυχικὸν πνεῦμα, ἐκ τοῦ ἄω, ἀφ'  οὗ καὶ τὸ ἦτορ. Ἔοικε δὲ τὸ ἄω, ἐξ οὗ καὶ ἄημι, τὸ πνέω, ὅθεν τὸ ἄη νότος,  καὶ ἄνεμοι ὑγρὸν ἀέντες ἐπενθέσει τοῦ υ Αἰολικῇ γενέσθαι αὔω, καὶ διαλύσει  ἀύ̈ω, ἀφ’ οὗ ἀϋτμή, ἡ ῥηθεῖσα διὰ τοῦ μ πρὸς διαστολὴν τῆς κατὰ τὴν φωνὴν  ἀϋτῆς. Ἡ δὲ ἀϋτμὴ καὶ ἀρσενικῶς ἀϋτμὴν λέγεται ὡς πυθμήν, οἷον κατὰ  κεφαλῆς ἀϋτμένα χεῦεν. Ὥσπερ δὲ ταῦτα ἐκ τοῦ ἀύ̈ω, οὕτω καὶ ἐκ τοῦ ἄω           ἀτμός καὶ ἀτμίς. Ἐκεῖθεν δὲ παρῆκται καὶ τὸ ἆσθμα καὶ τὸ ἀσθμαίνειν.
urn:cts:greekLit:tlg4083.tlg001.hc:9.522|Φίλα δὲ γούνατα, ὡς καὶ φίλον ἦτορ καὶ φίλα γυῖα. Τὸ δὲ ὀρώρῃ  τοῦ ὄρωρά ἐστιν ὑποτακτικόν, ὡς τοῦ ὄλωλα τὸ ὀλώλῃ.
urn:cts:greekLit:tlg4083.tlg001.hc:9.523|Ὅτι  προοιμιασάμενος, ὡς ἐρρέθη, ὁ Ἀχιλλεὺς καὶ πρὸς μὲν τὸ τῆς τιμῆς κεφάλαιον ἀντειπών, εἶτα μὴ ἔχων εὐροεῖν εἰς ἀντίρρησιν, οὐ δικαιολογεῖται μέν,  ὀνειδίζει δὲ τὸν διδάσκαλον, ὡς παρὰ τὸ φιλικὸν δίκαιον ποιοῦντα, καί φησι  μή μοι σύγχει θυμὸν ὀδυρόμενος καὶ ἀχεύων, ἢ καὶ ἄλλως, μή μοι σύγχει  θυμὸν ἐνὶ στήθεσσιν ἀχεύων, Ἀτρείδῃ ἥρωϊ φέρων χάριν, οἷα δηλαδὴ καὶ  ἐκεῖνον φιλῶν. οὐδέ τί σε χρὴ τὸν φιλέειν, ἵνα μή μοι ἀπέχθηαι φιλέοντι.  καλόν τοι σὺν ἐμοὶ τὸν κήδειν, ὅς κέ με κήδει. Κανὼν δὲ ταῦτα φιλίας ἀληθοῦς,  εἴγε καὶ Ἡσίοδός φησι τὸν φιλέοντα φιλεῖν, τὸν δ’ ἐχθρὸν ἐᾶσαι.
urn:cts:greekLit:tlg4083.tlg001.hc:9.524|Εἶτα λέγει ἶσον ἐμοὶ βασίλευε καὶ ἥμισυ μείρεο τιμῆς. Καὶ ἔστι τοῦ  Ὁμηρικοῦ τούτου παράφρασις ἡ ὕστερον παροιμία τὸ κοινὰ τὰ τῶν φίλων,  ὡς τῆς κοινότητος πυθμενικῶς ἐν ἡμίσει θεωρουμένης τῷ κατὰ δυασμόν, ὃ  καὶ Ἡσίοδος ἐπαινεῖ. Ὅρα δὲ καὶ ὅτι τοῖς μὲν ὑπὸ τοῦ Ὀδυσσέως λαληθεῖσι  κεφαλαίοις πᾶσιν ἀντεῖπεν ὁ Ἀχιλλεύς, ὡς προείρηται, δίχα ἑνὸς τοῦ κατὰ  τὴν πατρικὴν παραίνεσιν. τῶν δὲ τοῦ Φοίνικος κεφαλαίων ἀνάπαλιν τοῖς μὲν  ἄλλοις οὐκ ἔσχεν ἀντιπεσεῖν, ἑνὶ δὲ τῷ τελευταίῳ τῷ περὶ τῆς τιμῆς, τῶν μέντοι  τοῦ Αἴαντος οὐδενὶ κεφαλαίῳ ἀντιπεσεῖται, ὡς δειχθήσεται.
urn:cts:greekLit:tlg4083.tlg001.hc:9.525|Ὅτι δὲ  ἀληθῶς συνέχεε τὸν τοῦ Ἀχιλλέως θυμὸν ὁ Φοῖνιξ, δῆλον. οὐ γὰρ ἔτι θυμούμενος κύνεον τὸν βασιλέα, οὐδὲ ἀναιδείην ἐπιειμένον λέγει, ἀλλὰ ἥρωα, εἰπὼν            Ἀτρείδῃ ἥρωϊ φέρων χάριν, ἤγουν χαριζόμενος, ὅπερ ἀλλαχοῦ ἦρα φέρειν  λέγεται. Ἔτι συγχέεται ἡ ψυχὴ τῷ Ἀχιλλεῖ καὶ οἷς οὐκέτι μακρολογεῖν ἔχει,  ἀλλ’ ὡς οἷον ἐκχέας ἤδη καὶ αὐτὸς τὸ πᾶν σόφισμα ἐν τοῖς πρὸς τὸν Ὀδυσσέα  βραχυλογεῖ ἐνταῦθα, καὶ οὐ μόνον, ἀλλὰ καὶ ὑπόσχεσιν προφέρει χρηστοτέραν,  ὡς καὶ προδεδήλωται.
urn:cts:greekLit:tlg4083.tlg001.hc:9.526|Οὐ γὰρ αὔριον πλευσεῖσθαί φησιν, ὃ φθάσας  εἶπεν, ἀλλὰ φράσεσθαι εἴτε μενεῖ εἴτε νοστήσει ἐς τὰ οἰκεῖα. ταῦτα δὲ συγκεχυμένου νοὸς καὶ οὐδὲν ἀκριβὲς εὐκρινοῦντος. Δῆλον δὲ ὅτι ἐναντίον ὥσπερ  τῇ εἰλικρινείᾳ ἡ ἀμαύρωσις, οὕτω τῇ εὐκρινείᾳ ἡ σύγχυσις, ἐκ μεταφορᾶς  λεχθεῖσα τῶν κατὰ χοῦν ἀναμίξεων, αἷς ἀντίκειται τὸ κεκριμένον, ὅ ἐστι  διακεχωρισμένον φυσικῶς ἢ τεχνικῶς, ὡς δῆλον ἔσται μάλιστα, ὅπου φανεῖται  παῖς οἰκοδομήσας ἐπὶ ψάμμου τὰ συνήθη ἐν τῷ ἀθύρειν, εἶτα χερσὶ καὶ ποσὶ  συγχέας αὐτά. Ἄλλως δέ γε καὶ μίτοι συγχέονται, καὶ ἕτερα πολλὰ ἐν τῷ  ἀτάκτως ἀναφύρεσθαι. Ὅρα δὲ καὶ τὰ ἐν τῷ χωρίῳ τούτῳ συχνὰ κομματικά,  τὸ καὶ θυμικὸν σχῆμα καὶ γοργόν,
urn:cts:greekLit:tlg4083.tlg001.hc:9.527|καὶ ὅτι ὁ Θετταλὸς μεῖραξ ῥήτωρ  ὑπὸ θυμοῦ οἷον σφαλλόμενος οὐκ εὐοδοῖ τὸν λόγον διόλου εἰς τὸ σαφές, ἀλλὰ  σχεδιάζων σὺν ὀργῇ ἐκπίπτει εἰς ἀμφίβολον νοῦν ἐν τῷ καλὸν σὺν ἐμοὶ τοῦτον  κήδειν, ὅς με κήδει. Τοῦτο γὰρ οὐ μόνον τὸ ὀρθὸν δηλοῖ τὸ καλόν ἐστι μετ'  ἐμοῦ ὄντα σε βλάπτειν τὸν βλάπτοντά με, ἀλλὰ καὶ τὸ ἀπεμφαῖνον, ὃ οὐκ ἂν  ἐθέλοι ὁ Ἀχιλλεύς, τὸ χρεών σε βλάπτειν σὺν ἐμοὶ τὸν κήδοντά με, ἤγουν καὶ  ἐμὲ καὶ ἐκεῖνον. Ἔνθα καὶ ὅρα ὡς κήδειν μὲν συνήθως τὸ βλάπτειν μετὰ αἰτιατικῆς κατὰ ἐνεργητικὴν διάθεσιν, κήδεσθαι δὲ τὸ φροντίζειν παθητικῶς καὶ μετὰ   γενικῆς, ὡς δηλοῖ καὶ τὸ κήδετο γὰρ Δαναῶν.
urn:cts:greekLit:tlg4083.tlg001.hc:9.528|Εἰς δὲ τὸ ἥμισυ  μείρεο τιμῆς ἐνθυμητέον, ὡς καὶ Ἰοβάτης οὕτω ἥμισυ πάσης βασιληί̈δος  τιμῆς τῷ Βελλεροφόντῃ ἐδάσατο.
urn:cts:greekLit:tlg4083.tlg001.hc:9.529|Ὅτι φιλοξενικὸν τὸ σὺ δ'            αὐτόθι λέξεο μίμνων εὐνῇ ἐνὶ μαλακῇ.
urn:cts:greekLit:tlg4083.tlg001.hc:9.530|Ὁδοιπορικὸν δὲ τὸ ἅμα  δ’ ἠοῖ φαινομένῃφι φρασσόμεθα ἤ κε νεώμεθ’ ἐφ’ ἡμέτερα ἤ κε μένωμεν.
urn:cts:greekLit:tlg4083.tlg001.hc:9.531|Ὅρα δὲ τὸ λέξεο καινῶς καὶ αὐτὸ ἔχον ἀπὸ τοῦ λέξω μέλλοντος,  ἀναδραμόντος εἰς ἐνεστῶτα καὶ κλιθέντος ὡς τὸ λέγεο, ἤγουν κοιμῶ.
urn:cts:greekLit:tlg4083.tlg001.hc:9.532|Τὸ δὲ νεώμεθα ἐφ’ ἡμέτερα περίφρασίς ἐστι τοῦ νοστήσομεν. Ἔστι δὲ τὸ  ἡμέτερα ταὐτὸν τῷ οἶκονδε, φρασθὲν ἐλλειπτικῶς ἀντὶ τοῦ εἰς τὰ ἡμέτερα  δώματα καὶ τέτριπται μέχρι καὶ νῦν ἡ τοιαύτη χρῆσις κοινότερον.
urn:cts:greekLit:tlg4083.tlg001.hc:9.533|Ὅτι ὥσπερ πρὸ ὀλίγων ἔνευσεν Αἴας Φοίνικι, ἐνόησε δὲ Ὀδυσσεύς, οὕτως  ἐνταῦθα Πατρόκλῳ ἐπ’ ὀφρύσι νεῦσε σιωπῇ Ἀχιλλεὺς Φοίνικι στορέσαι  πυκινὸν λέχος, ὄφρα τάχιστα οἱ πρέσβεις ἐκ κλισίης νόστοιο μεδοίατο.
urn:cts:greekLit:tlg4083.tlg001.hc:9.534|Γνοὺς δὲ ὁ Αἴας φησὶν ἴομεν, καὶ τὰ ἑξῆς, ὡς κείσεται κατωτέρω.
urn:cts:greekLit:tlg4083.tlg001.hc:9.535|Καὶ ὅρα τὸ ἴομεν, ῥῆμα δακτυλικόν, ληφθὲν κἀνταῦθα οὐχ’ ὡς  αὐθυπότακτον, ἀλλὰ κατὰ φωνὴν ἐνεστῶτος, ὁμοίως τῷ τίομεν, κυλίομεν καὶ  τοῖς ὁμοίοις.
urn:cts:greekLit:tlg4083.tlg001.hc:9.536|Τὸ δὲ στορέσαι καιρία λέξις ἐπὶ κλίνης. Διὸ τρὶς  ἐν τῇ ῥαψῳδίᾳ ταύτῃ χρᾶται αὐτῇ διὰ τὸ καίριον. Ὅτι δὲ λέγεται καὶ ἐπὶ  γαληνιώσης θαλάσσης, δῆλον. ἐστόρεσε γάρ, πού φησι, θεὸς μεγακήτεα  πόντον. Πρὸ βραχέων δὲ καὶ ἀνθρακιὰν ἐστόρεσε Πάτροκλος. Ἔστι δὲ  θέμα τοῦ ῥήματος τούτου στορῶ, ὃ συγκοπὲν καὶ γενόμενον στρῶ μετέπεσεν  εἰς τρίτην συζυγίαν. Ὥσπερ γὰρ τορῶ τορήσω, ἐξ οὗ τὸ ἀντετόρησε, καὶ ἐν  συγκοπῇ τρῶ τρώσω, οὕτω καὶ στορῶ στορέσω, ἐξ οὗ τὸ στρῶ στρώσω,  οἷον ὑπὸ δ’ ἔστρωτο ῥινὸν βοός. Ἐξ οὗ καὶ οἱ βασιλικοὶ στρῶται, οἳ παρὰ  Πέρσαις ἐπλεόναζον. Τὸ δὲ πυκινὸν λέχος καὶ μαλακὴν εὐνὴν ἀνωτέρω  Ἀχιλλεὺς ἔφη κατὰ ἑτέραν ἔννοιαν. ἔπρεπε γὰρ μάλιστα τοιαύτη τῷ γέροντι.  Σημείωσαι δὲ ὅτι μαλακῆς εὐνῆς λεγομένης καὶ κώματος δέ, ἤγουν ὕπνου,  μαλακοῦ, καὶ ἴσως ὑπονοίας ἀναβησομένης εἰς νοῦν, πότερον ἄρα τούτοιν  ἀμφοῖν εἴη μαλακώτερον, δοκεῖ ἀσφαλῶς τολμῆσαι εἰπεῖν τις δέρματα ὕπνου  μαλακώτερα κατὰ ἦθος ἀφελέσ. Σημείωσαι καὶ ὅτι συντελεῖ τι τὸ πυκινὸν           λέχος πρὸς νόησιν τῆς στιβάδος, εἴπερ στιβὰς μέν, ὡς ἐν ἄλλοις ἐρρέθη, γίνεται  παρὰ τὸ στείβειν, ὃ σημαίνει τὸ καταπατεῖν, ὡς δηλοῖ καὶ ἡ παρὰ τῷ Σοφοκλεῖ  στειπτὴ φυλλάς. Πυκινὸν δὲ γίνεται πᾶν τὸ οὕτω στειβόμενον.
urn:cts:greekLit:tlg4083.tlg001.hc:9.537|Τὸ δὲ ἐκ κλισίης νόστου ἀκριβῶς ἐρρέθη. Νόστος μὲν γὰρ γενικὸν ὄνομα,  δηλοῦν καὶ τὸν οἴκαδε εἰς πατρίδα. νῦν δὲ οὐ τοιούτου μέδοιντ’ ἂν οἱ πρέσβεις  τοῦ ἐκ Τροίας, ἀλλὰ τοῦ ἐκ κλισίας, τῆς τοῦ Ἀχιλλέως, εἰς τὰ ἑαυτῶν δηλαδή,  ὡς δηλοῖ ἐπαχθὲν μετ’ ὀλίγα τὸ παρὰ νῆας ἴσαν πάλιν.
urn:cts:greekLit:tlg4083.tlg001.hc:9.538|Ὅτι ἐπιχειρηματικώτερος μὲν Ὀδυσσεύς, ὡς προδεδήλωται, καί,  ὡς εἰπεῖν, πρέσβις ἀκραιφνής, αὐτὰ γυμνὰ φράζων τὰ πράγματα δίχα σχετικῆς  τινος φιλικῆς παρενθήκης. Διὸ οὔτε πείσειν τὸν Ἀχιλλέα ἔσχεν, ἀλλὰ καὶ  γενναίαν ὁ Ἀχιλλεὺς ἀντίρρησιν ἐφιλοτιμήσατο πρὸς ἐκεῖνον ἐνστήσασθαι,  ἄλλως τε καὶ ἀκμάζοντος αὐτῷ τοῦ θυμοῦ καὶ τῇ ἀναμνήσει τῶν προγενομένων  ἐρεθισθέντος καὶ ὑπερζέσαντος. Ὁ δέ γε Φοῖνιξ οὐκ ἐπεχείρησε μὲν εἰς πολλά,  γνησιώτερον δὲ ἐλάλησεν, ἀπό τε ἄλλων δικαίων ὁρμώμενος, καὶ οἷα διδάσκαλος ὁμιλῶν καὶ ἔλεον δὲ κινῶν οἷς περιπαθῶς ἐφθέγξατο, καὶ ἱστορίας  δὲ ὁμοιότητι ἐν τοῖς περὶ Μελεάγρου καταμαλάττων τὸν ὁμιλητὴν μείρακα.  Διὸ εἰ καὶ μὴ τέλεον αὐτὸν ἔπεισεν, ἤνυσεν ὅμως πλεῖόν τι τοῦ Ὀδυσσέως.  Τόν τε γὰρ βασιλέα οὐ κύνεον οὐδὲ ἀναιδῆ ἀποκαλεῖ, ὡς πρὸς τὸν Ὀδυσσέα  ἔφη, ἀλλὰ ἥρωα, ὡς καὶ προερρέθη, ὠνόμασε, καὶ οὐδὲ αὔριον ἀποπλεύσειν  λέγει, ὅπερ εἶπε πρὸς τὸν Ὀδυσσέα, ἀλλὰ μετριάσας τὸν θυμὸν βουλεύσασθαί  φησιν ἅμα ἡμέρᾳ, ὡς καὶ αὐτὸ εἴρηται. καὶ οὕτω μὲν αὐτοί. Αἴας δὲ μετὰ  τοὺς γέροντας ῥήτορας ἐπιλογικώτερον λαλεῖ καὶ μακρολογεῖν ἀφέμενοσ —   Ἔχει γὰρ εἰπεῖν καὶ αὐτὸς γλῶσσαν μὲν ἀργήν, χεῖρα δ’ ἔχειν ἐργάτιν. —            ἐπίτροχον λακωνίζει καὶ παρρησιαστικώτερον, ἔτι δὲ καὶ καταφορικώτερον  φθέγγεται. Ὅμως δ’ ἐν τῷ τέλει τοῦ λόγου καὶ εἰς ἱλαρότητα δυσωπεῖ, ἐν  ὀλιγίστῳ μέντοι, κατὰ λόγον καὶ αὐτὸ σεμνότητος. ἀναμιμνήσκει δὲ ὁμοίως  καὶ περὶ φιλίας παλαιᾶς τῆς ἄγαν, ὅθεν καὶ ἐντρέψας τὸν Ἀχιλλέα ποιεῖ ἐπαγγείλασθαι, ὡς οὐ πρὶν εἰς πόλεμον ἐξελεύσεται, πρὶν ἂν Ἕκτωρ κτείνων  Ἀργείους εἰς αὐτὰς τὰς τῶν Μυρμιδόνων νῆας ἐλεύσηται. Καὶ ὅρα ὅτι τριῶν  τούτων ὄντων λόγων καιριωτέρων πρὸς ἀπόκρισιν τῷ Ἀχιλλεῖ, τοῦ ἀπελεύσομαι εἰς Φθίαν, τοῦ βουλεύσομαι εἰ ἀπελεύσομαι εἴτε καὶ μή, καὶ τοῦ  μενῶ ἐνταῦθα ἕως ἂν τόδε γένηται, τοῖς τρισὶ πρέσβεσιν Ὅμηρος ἕκαστον  τῶν τριῶν, ὡς ἐρρέθη, ἀπεμέρισε καθ’ ἕν. Τὸ δέ γε καὶ πεισθῆναι καὶ εἰς  πόλεμον αὐτὸν ἐξελθεῖν τῷ μεγάλῳ ῥήτορι Νέστορι ταμιεύεται, ὃς ἐν τοῖς  ἑξῆς ἀνύσει αὐτό, οὐκ αὐτὸς ὁμιλήσας τῷ Ἀχιλλεῖ, ἀλλὰ διὰ μέσου τοῦ Πατρόκλου, δευτέρᾳ πρεσβείᾳ οἰκειακῇ τὸν Ἀχιλλέα κατεργασάμενος.
urn:cts:greekLit:tlg4083.tlg001.hc:9.539|Ἰστέον δὲ ὅτι ἐκ τῶν τοῦ Αἴαντος λόγων τῷ μὲν μὴ ἐκ πρώτης ὁδοῦ εἰσακουσθέντι οἰκεῖον εἰπεῖν κατὰ Αἴαντα τὸ ἴομεν. οὐ γάρ μοι δοκέει μύθοιο τελευτὴ  τῇδέ γ’ ὁδῷ κρανέεσθαι.
urn:cts:greekLit:tlg4083.tlg001.hc:9.540|Ὅτε δέ τῳ ἀνάγκη ἀγγεῖλαί τινα δυσχερῆ,  ὀρθῶς ἂν εἴποι τὸ ἀπαγγεῖλαι δὲ τάχιστα χρὴ μῦθον καὶ οὐκ ἀγαθόν περ ἐόντα.  Ἔστι δ’ ἐν τούτοις τὸ τῇδέ γ’ ὁδῷ οἷά τις προαναφώνησις Ὁμήρου δηλοῦσα  εὐμεθόδως, ὡς δευτέρα ὁδός, ὁποία τις ἐν τοῖς ἑξῆς ἡ τοῦ Πατρόκλου, πείσοι ἂν  τὸν Ἀχιλλέα ἐλεῆσαι τοὺς Ἀχαιούς. Προοιμιάσατο δὲ ταῦτα ὁ Αἴας ἐνδεικνύμενος μὲν ἐξ ἀρχῆς αὐτῆς, ὡς ἀπέγνω πεῖσαι τὸν Ἀχιλλέα, ἐμφαίνων  δὲ θαρρεῖν εἰς δευτέρας φροντίδας, αἳ σοφώτεραί πως κατὰ τὴν παροιμίαν  εἰσίν. Ὁ δ’ αὐτὸς Αἴας καὶ ἀνηλεῆ τὸν Ἀχιλλέα καὶ σχέτλιον καλεῖ καὶ  μεγαλόθυμον.
urn:cts:greekLit:tlg4083.tlg001.hc:9.541|Φησὶ γὰρ αὐτὰρ Ἀχιλλεὺς ἄγριον ἐν στήθεσσι θέτο  μεγαλήτορα θυμόν, περὶ οὗ προείρηται. Καὶ ὅρα τὸ ἔθετο σύστοιχον ὂν  τῷ κεῖται, ἀφ’ οὗ ὁ κότος παράγεται.
urn:cts:greekLit:tlg4083.tlg001.hc:9.542|Εἶτα κατασκευάζων τὸ τοῦ  Ἀχιλλέως ἄγριόν φησι σχέτλιος, οὐδὲ μετατρέπεται φιλότητος ἑταίρων,  ἤτοι οὐκ ἐπιστρέφεται φιλίας, τῆς, ἤγουν ταύτης, ᾗ μιν παρὰ νηυσὶν ἐτίομεν  ἔξοχον ἄλλων. ὃ καὶ δριμύτητα βαρεῖαν ἔχειν δοκεῖ, ὡς διὰ φιλίαν δῆθεν, οὐ           μὴν δι’ ἀρετήν, τιμωμένου τοῦ Ἀχιλλέως αὐτοῖς. Καὶ ὀνειδίζει τὸ ἀνεπίστροφον τιμῆς εἶναι τὸν Ἀχιλλέα καὶ διὰ τοῦτο μηδὲ ἐσθλόν, εἴπερ ἡ τιμὴ κατὰ  τὸν τοῦ Φοίνικος λόγον ἐπιγνάμπτει φρένας ἐσθλῶν. ὅθεν καὶ ἡ φιλοτιμία  τῷ τῶν ἀρετῶν ἐντάττεται ὁρμαθῷ.
urn:cts:greekLit:tlg4083.tlg001.hc:9.543|Εἶτα καὶ σκώπτων τὸν Ἀχιλλέα  ὡς πέρα τοῦ δέοντος φιλογύνην φησὶ νηλής. καὶ μέν, ἤγουν καὶ μήν, τίς  τε κασιγνήτοιο φόνοιο ποινὴν ἢ οὗ παιδὸς ἐδέξατο τεθνειῶτος. καί ῥ’ ὃ μέν,  ἤγουν ὁ φονεύς, ἐν δήμῳ μένει αὐτοῦ, ὅ ἐστιν ἐκεῖ, πόλλ’ ἀποτίσας. τοῦ δέ  τ’ ἐρητύεται κραδίη καὶ θυμὸς ἀγήνωρ ποινὴν δεξαμένου, ὅπερ ἐστὶ περίφρασις  τοῦ: παύεται ὁ χόλος μετὰ ποινήν. σοὶ δέ, φησίν, ἀληκτόν τε κακόν τε  θυμὸν ἐν στήθεσσι θεὸς ἔθηκεν, οὐχ’ ὑπὲρ ἀδελφοῦ δηλαδὴ ἢ παιδὸς τεθνεῶτος,  ἀλλὰ εἵνεκα κούρης οἴης, ὅ ἐστι μιᾶς. νῦν δέ τοι ἑπτὰ παρίσχομεν ἔξοχα  ἀρίστας, ἄλλα τε πόλλ’ ἐπὶ τῇσιν, ἤγουν σὺν ταύταις.
urn:cts:greekLit:tlg4083.tlg001.hc:9.544|Εἶτα  κατὰ εἰσβολὴν ἐλέου γοργῶς δυσωπῶν λέγει σὺ δ’ ἵλαον θέο θυμόν, αἴδεσσαι  δὲ μέλαθρον. ὑπωρόφιοι δέ τοί εἰμεν, ἤγουν ἐσμέν, πληθύος ἐκ Δαναῶν.
urn:cts:greekLit:tlg4083.tlg001.hc:9.545|Προβάλλεται δὲ εἰς παράκλησιν καὶ τὴν φιλίαν, λέγων ὃ καὶ  Ἀχιλλεὺς φθάσας ὡμολόγησεν, ὅτι δηλαδὴ φίλτατοι τῷ Ἀχιλλεῖ εἰσιν οἱ  πρεσβεύοντες. Φησὶ γὰρ μέμαμεν δέ τοι ἔξοχον ἄλλων κήδιστοί τ’ ἔμεναι  καὶ φίλτατοι, ὅσσοι Ἀχαιοί, διὰ τὸ χρῆναι ἀνακάμπτειν τὴν ἀληθῆ φιλίαν.  Ἐπεὶ γάρ σε παρὰ νηυσίν, ὡς ἐρρήθη, ἐτίομεν ἔξοχον ἄλλων, μέμαμεν, ἤγουν  προθυμούμεθα, ἐθέλομεν, καὶ αὐτοὶ ἔξοχον εἶναί σοι φίλτατοι καὶ κήδιστοι,  ὃ ταὐτόν ἐστι τῷ πρὸ ὀλίγων λεχθέντι κεδνότατοι, ὡς καὶ ἐκεῖ ἐρρέθη. Καὶ  γὰρ ὁ κεδνὸς καὶ ὁ κήδιστος ἐκ τοῦ κήδεσθαι παράγονται. Ἐπὶ μέντοι νεκροῦ  οὔτε τὸ κεδνός οὔτε τὸ κήδιστος εἴωθε λέγεσθαι, ἀλλὰ κηδεός, ὡς ἀπὸ τοῦ  κηδεύω. Οὐκ ἄδηλον δὲ ὅτι καὶ ὁ κηδεστὴς ὁμοίαν ἔχει τοῖς ῥηθεῖσι παραγωγήν. ἐκ τοῦ κήδω μὲν γὰρ τὸ κῆδος, ἐξ οὗ ὁ κήδιστος. ἐκ δὲ τοῦ κηδέω  καὶ πλεονασμῷ τοῦ υ κηδεύω ὁ, ὡς ἐρρέθη, κηδεός καὶ ὁ ἐπικήδειος δέ. Ἐκ  δὲ αὐτοῦ τοῦ κηδέω, ὡς ποιέω, καὶ κατὰ κρᾶσιν κηδῶ, οὗ μέλλων κηδέσω,           ὡς τελῶ τελέσω, ὁ κηδεστής. Εἰσὶ δέ, φασί, κηδεσταὶ οἱ συνοικειούμενοι  ἀλλήλοις κατ’ ἐπιγαμίαν, οἱ τε διδόντες καὶ οἱ λαμβάνοντες. οἱ δ’ αὐτοί, φασί,  καὶ πηοί. οἱ δὲ τοιοῦτοι καὶ κῆδος ἀλλήλοις τιθέναι λέγονται. Ὅτι δὲ καὶ  κηδῶ κηδήσω τὸ φροντίσω εὕρηται, προδεδήλωται.
urn:cts:greekLit:tlg4083.tlg001.hc:9.546|Ὅρα δὲ ὅτι  σχέτλιος ἀσυνδέτως εἰπὼν ἐν ἀρχῇ στίχου ἐπήγαγε, διὰ τί τοῦτο ἔφη, διότι  δηλαδὴ δέον ὂν ἀνασχέσθαι καὶ τλῆναι, ὁ δὲ οὐ μετατρέπεται τῆς ἡμῶν φιλίας.  Καὶ πάλιν ὁμοίως νηλής εἰπὼν ἐπιφέρει αἰτίαν τοῦ σκώμματος ταύτην.
urn:cts:greekLit:tlg4083.tlg001.hc:9.547|Ἀδελφοῦ μὲν γάρ τινι φονευθέντος ἢ υἱοῦ καταπράττεται τῷ φονεῖ  ἔλεος, Ἀχιλλεὺς δὲ οὐκ ἐλεεῖ τὸν βασιλέα, διδόντα ποινὴν τοσαύτην ὑπὲρ μιᾶς  αἰχμαλώτου τῆς Βρισηί̈δος, καὶ ποινὴν οὕτω πολλαπλασίονα σὺν τῷ καὶ αὐτὴν  ἀποδίδοσθαι. Ἰστέον δὲ ὅτι ἔθος παλαιὸν ἦν φονευθέντος τινὸς ποινὴν ὑπὲρ  τοῦ φόνου δίδοσθαι τοῖς συγγενέσιν, εἴπερ ἐθέλοιεν, καὶ τὸν φονέα οὕτω μένειν  αὐτοῦ ἐν τῷ δήμῳ, χρημάτων τὸ μὴ φυγεῖν ὠνησάμενον. Ἄλλως δέ τοι ἔφευγεν  ὁ φονεὺς οὐ πλεῖον ὡς τὰ πολλὰ ἐνιαυτοῦ.
urn:cts:greekLit:tlg4083.tlg001.hc:9.548|Καὶ σημείωσαι ὅτι ἐνταῦθα  κυριολεκτεῖται ἡ ποινή, φοινή τις οὖσα, ὡς διὰ φόνον διδομένη. Καιρίως δὲ  λεχθὲν τὸ ποινὴν ἐδέξατο κεῖται καὶ κατωτέρω κατὰ σχῆμα ἐπιμονῆς ἐν  τῷ ποινὴν δεξαμένου.
urn:cts:greekLit:tlg4083.tlg001.hc:9.549|Ἰστέον δὲ ὅτι τὸ ἔξοχον ἄλλων ἐλλιπές           ἐστι. Λείπει γὰρ τὸ Ἀχαιῶν, διὸ κατωτέρω ἐντελέστερόν ἐστι τὸ ἔξοχον  ἄλλων ὅσσοι Ἀχαιοί.
urn:cts:greekLit:tlg4083.tlg001.hc:9.550|Τὸ δὲ κασιγνήτοιο φόνοιο ἢ ἀντὶ ἀδελφικοῦ  φόνου καὶ νῦν, ὡς καὶ πρὸ βραχέων εἴληπται, ἢ ἀντὶ φόνου τῶν τινος ἀδελφῶν,  καὶ οὐ κτητικῶς, ὡς ἐκεῖ.
urn:cts:greekLit:tlg4083.tlg001.hc:9.551|Τεθνηῶτα δὲ λέγει οὐ τὸν ἁπλῶς ἀλλὰ  τὸν διὰ φόνου, κατὰ τὸν ῥηθέντα κασίγνητον.
urn:cts:greekLit:tlg4083.tlg001.hc:9.552|Ὅρα δὲ καὶ ὅτι ἀπὸ  ὀνόματος τοῦ φόνου ἕτερον νοεῖται ὄνομα ἢ μετοχὴ ἀπὸ κοινοῦ ἐν τῷ ὃ μὲν  ἐν δήμῳ μένει, ὁ φονεύσας δηλαδὴ ἣ ὁ φονεύς.
urn:cts:greekLit:tlg4083.tlg001.hc:9.553|Καὶ ὅτι ἐλέανε τὴν  ὕβριν ὁ Αἴας ἐν τῷ θεόθεν εἰπεῖν τῷ Ἀχιλλεῖ τὸν θυμόν. οὐ γὰρ ἔφη ὡς   ἄληκτον θυμὸν ἐν στήθεσσιν ἔχεις, ἀλλὰ θεοὶ ἔθεσαν, θεόσδοτον οἷον εἰπὼν  τὸν τοιοῦτον θυμόν, καὶ ὅμως διὰ τοῦ ἄληκτον καὶ τοῦ ἔθεσαν, ὡς καὶ πρὸ  βραχέων διὰ τοῦ θέτο, παράμονον καὶ ἀπόθετον κότον καὶ μῆνιν, οὐ μὴν ἁπλῶς  θυμὸν αὐτοῦ κατηγορῶν.
urn:cts:greekLit:tlg4083.tlg001.hc:9.554|Ἐκ δὲ τοῦ ἄληκτον θυμόν ἔστι φανερῶς νοῆσαι, ὅτι καὶ τὸ ἐρητύεται θυμός τῆς κατὰ χόλον κινήσεως καὶ ἀγηνορίας ταὐτόν ἐστι τῷ λήγει. οὕτω γὰρ εὐοδοῦται φάναι ἀντιθετικῶς, ὡς ἐκείνου  μὲν ἐρητύεται θυμός, σοὶ δὲ ἄληκτος ὁ θυμός. Ἐρητύειν δὲ κυρίως τὸ διὰ  λόγου κωλύειν, ὡς ἀπὸ τοῦ ἔρω ἐρήσω, τὸ ἐρωτῶ, ἤδη δὲ καὶ λέγω. Τῶν γὰρ  ὁμωνύμων καὶ τὸ εἴρειν ἐστί, δι’ οὗ σὺν ἄλλοις καὶ τὸ λέγειν δηλοῦται καὶ τὸ  ἐρωτᾶν.
urn:cts:greekLit:tlg4083.tlg001.hc:9.555|Τὸ δὲ τὴν μίαν οἴαν εἰπεῖν ὑποδηλοῖ, ὅτι ἀπὸ τοῦ ἴος καὶ ἴα  ὁ οἶος καὶ ἡ οἴα παράγονται, ὅτε δηλοῦσι μόνωσιν. Δύναται δὲ εἶναι τὸ οἴης  καὶ ἀντὶ τοῦ μόνης, ἵνα λέγῃ, ὅτι ὁ μὲν βασιλεὺς μίαν τε ἀφείλετο καὶ ἐκείνην  μόνην, ἄρτι δὲ καὶ αὐτὴν καὶ ἄλλα πολλὰ δίδωσι. Τὸ δὲ ἔξοχ’ ἀρίστας  διπλῆν ἐπίτασιν ἔχει πρὸς πλείω αὔξησιν. Ἐπιτατικὸν γὰρ καὶ τὸ ἔξοχα καὶ  τὸ ἀρίστας καὶ ἔστιν ὅμοιον τῷ ὄχ’ ἄριστος.
urn:cts:greekLit:tlg4083.tlg001.hc:9.556|Τὸ δὲ θέο θυμὸν  ἵλαον δεξιῶς εἴρηται, ὡς ἐπὶ τῷ Ἀχιλλεῖ ὂν ἱλαρὸν ἑαυτὸν θέσθαι. οὐ γάρ,  ὥσπερ θεόθεν θυμὸς ὁ μεγαλήτωρ, οὕτω κἀνταῦθα ἔσται, ἀλλ’ αὐτὸς ἐθέλων           ἱλεωθήσεται. Ἀστείως δὲ τὸ νόημα ἔχει καὶ ἄλλως, ὡς χρεὼν ὂν μὴ κακὸν  θυμὸν ἐν στήθεσσι τεθεῖσθαι, ὅ ἐστι κότον θυμοφθόρον, ἀλλὰ θυμὸν ἵλαον, ὅ  ἐστι πραϋθυμίαν ἐντίθεσθαι. Οὕτω καὶ μέλι μὲν κειμηλιωτέον, χολὴν δὲ οὐ  πάνυ τι ἄν. Ταὐτὸν δὲ εἰπεῖν ἵληθι, ὃ καὶ ἐν Ὀδυσσείᾳ κεῖται, καὶ αὖ πάλιν  περιφραστικῶς ἵλαον θέο θυμόν.
urn:cts:greekLit:tlg4083.tlg001.hc:9.557|Τὸ δὲ ὑπωρόφιοί ἐσμεν σαφήνειά ἐστι τοῦ αἴδεσσαι μέλαθρον. ὅμοιον γὰρ εἰπεῖν αἴδεσσαι μέλαθρον καὶ  αἴδεσσαι τοὺς ὑπωροφίους ἡμᾶς. ἀλλὰ τοῦτο μὲν εὐνόητον, ἐκεῖνο δὲ ὑποδύσκολον ὡς οἷά τι αἴνιγμα, οὗπερ ὁ νοῦς τοιοῦτος: αἴδεσσαι τοὺς ὑπὸ τὸ αὐτό  σοι μέλαθρον ἱκέτας διὰ τὸν καὶ ἑρκεῖον καὶ ἐφέστιον καὶ ἱκέσιον. Ὅτι δὲ  τὸ ὁμόστεγον μέγα τοῖς ἀρχαίοις εἰς δυσωπίαν καὶ τὸ ὁμοτράπεζον, ὡς καὶ  τῆς ἑστίας συμπρεσβευούσης καὶ τοῦ ἑρκείου καὶ ἐφεστίου Διός, ἐκδηλότατόν  ἐστι. Καὶ τὸν Πρίαμον τοίνυν ὁ Ἀχιλλεύς που αἰδέσεται διὰ ταῦτα, ἔνθα καὶ  δέδιε μὴ ἀλιτρὸς γένηται λυπήσας τὸν ἱκέτην, αἰδοῖον πάντως ὄντα, ὡς δηλοῖ  καὶ ἐνταῦθα τὸ αἴδεσσαι μέλαθρον. Τὸ δὲ ὑπωρόφιοι κρᾶσιν ἔχει δύο ο .  τὸ ἐντελὲς γὰρ ὑποορόφιοι. τὸ δ’ αὐτὸ γίνεται καὶ ἐν τῷ ἀκρώρεια καὶ ὑπώρεια  καὶ ἐν ἄλλοις, ὡς καὶ ἑτέρωθι δεδήλωται. Περὶ δὲ ὀρόφου εἴρηται σαφῶς  ἀλλαχοῦ. Σημείωσαι δὲ ὅτι τὸ ὑπωρόφιοι δέ τοί εἰμεν ἐσχημάτισται. Ἦν  μὲν γὰρ ἁπλοῦν καὶ κοινὸν εἰπεῖν: αἴδεσσαι μέλαθρον καὶ ὄροφον, διὰ τὸ  λέγεσθαι πρός τινων μέλαθρον καὶ τὸν ὄροφον, εἰ καὶ ἄλλως κυρίως μέλαθρον  τὸ μέσον φασὶ τῆς στέγης ξύλον τὸ καλούμενον ὑπέρτονον. καὶ ἦν μὲν τὸ  ἁπλοῦν οὕτως. Ὁ δὲ ποιητὴς ἐσχημάτισε φράσας καθ’ ἕτερον νόημα τὸ ὑπωρόφιοί ἐσμεν. Ὅτι δὲ ὡς ἐκ τῆς ἑστίας καὶ τοῦ ἕρκους, οὕτω καὶ ἐκ τοῦ  μελάθρου ὁ πᾶς οἶκος νοεῖται, οὐκ ἄδηλόν ἐστι. Διὸ αἰδεῖταί τις μέλαθρον  καὶ ὄροφον, εἰ τοὺς ἐντὸς ὄντας αἰδοίους ἡγεῖται καὶ ὡς οἷον ὁμαίμονας, ὅ  ἐστι, κατὰ τὸν Σοφοκλῆν, ὁμογενεῖς, διὰ τὸν ἑρκεῖον Δία. Καὶ τοιοῦτοι μὲν  οἱ Ὁμηρικοὶ ὑπωρόφιοι, ταὐτὸν δ’ εἰπεῖν ὁμόστεγοι, ὁμωρόφιοι. Φάλαγγες  δὲ παρὰ τοῖς ὕστερον ὑπωρόφιοι τὰ ὑπ’ αὐτοῖς ὀρόφοις ἱστουργοῦντα φαλάγγια,           ὅ ἐστιν ἀράχνιά τινα. Ἰστέον δὲ καὶ ὅτι τὸ εἰμέν ῥῆμα πληθυντικὸν ὑπαρκτικὸν ἀναλογώτερόν ἐστι τοῦ ἐσμέν καθ’ Ἡρακλείδην φάμενον, ὡς οὐδὲν ῥῆμα  πληθυντικὸν ἐπὶ τοῦ πρώτου σύμφωνον ἔχει πρὸ τοῦ μ , ἀλλ’ ἑκάστοτε φωνῆεν.  Ὡς γοῦν δίδωμι δίδομεν, φημί φαμέν, ἴσημι ἴσαμεν, καὶ συγκοπῇ ἴσμεν,  ἐξ οὗ τὸ ἴδμεν, οὕτω κατὰ τὸν αὐτὸν λόγον εἰμί ἐμέν. Δωριεῖς δὲ πλεονάζουσι  τὸ σ1 , εἰπόντες ἐσμέν. Ὅμηρος δέ, φησίν, ὅταν λέγῃ ἀπήμονές εἰμεν, προστίθησι  τὸ ι , ἵνα οὕτω φωνῆεν εἴη πρὸ τῆς μεν συλλαβῆς.
urn:cts:greekLit:tlg4083.tlg001.hc:9.558|Τὸ δὲ μέμαμεν,  ὃ οὐκ ἂν εἴη πεζολογικοῦ γραφέως, ἐκ τοῦ μῶ μάσω μέμακα μεμάκαμεν  συγκέκοπται.
urn:cts:greekLit:tlg4083.tlg001.hc:9.559|Τὸ δὲ ἔξοχον ἄλλων, ὅσσοι Ἀχαιοί τεχνικὴ σύγκρισις ἐξ ὁμογενῶν. Τὸ δὲ ὅσσοι Ἀχαιοί περίφρασίς ἐστι τοῦ Ἀχαιῶν.
urn:cts:greekLit:tlg4083.tlg001.hc:9.560|Ὅτι ἕκαστον τῶν πρέσβεων οἰκειούμενος, καθὰ ἔπρεπεν, ὁ Ἀχιλλεὺς ἐντίμως προσεφθέγξατο, πατρόθεν ἐκ γενεῆς ὀνομάζων καὶ αὐτὸς τὸν  μὲν Ὀδυσσέα οὕτω διογενὲς Λαερτιάδη, πολυμήχανε Ὀδυσσεῦ, τὸν δὲ  παιδαγωγὸν Φοῖνιξ, ἄττα γεραιέ, διοτρεφές, τὸν δὲ Αἴαντα Αἶαν, διογενές, Τελαμώνιε, κοίρανε λαῶν. Οἱ δὲ κήρυκες οὐδὲν οὐδ’ ὅλως προσφωνοῦνται, ἀλλ’ ἀργὰ καὶ νῦν παρεισάγονται πρόσωπα, ὁποῖα πολλὰ καὶ ὕστερον  καθ’ ὁμοιότητα ποιοῦσιν οἱ Σκηνικοί. Τυχὸν δὲ καὶ ἀχθόμενος ἐπ’ αὐτοῖς  ὡς κήρυξιν ὀκνεῖ λαλῆσαί τι αὐτοῖς, μεμνημένος, ὡς κήρυκες διεχειρίσαντο  τὴν τῆς Βρισηί̈δος ἀπαγωγήν.
urn:cts:greekLit:tlg4083.tlg001.hc:9.561|Ὅτι οὐδενὶ τῶν τοῦ Αἴαντος κεφαλαίων, ὡς καὶ προερρέθη, ὁ Ἀχιλλεὺς ἀντιπίπτει, ἀλλ’ εἰπών, ὅτι πάντα  τί μοι κατὰ θυμὸν ἐείσαο μυθήσασθαι, ἤγουν ἔδοξας εἰπεῖν, προβάλλεται   εἰς κώλυμα πειθοῦς τὴν εὔλογον μῆνιν.
urn:cts:greekLit:tlg4083.tlg001.hc:9.562|Φησὶ γὰρ ἀλλά μοι οἰδάνεται  κραδίη χόλῳ ὁππότε κείνων μνήσομαι, ὥς με ἀσύφηλον ἐν Ἀργείοισιν  ἔρεξεν Ἀτρείδης, ὡς εἴ τινα ἀτίμητον μετανάστην.
urn:cts:greekLit:tlg4083.tlg001.hc:9.563|Καὶ ἐν τούτοις  παύσας τὰ πρὸς τὸν Αἴαντα, οἷα συμμετρήσας τὸν λόγον τῇ ἐκείνου βραχυλογίᾳ, φησὶ κοινῶς ἀλλ’ ὑμεῖς ἔρχεσθε καὶ ἀγγελίην ἀπόφασθε.
urn:cts:greekLit:tlg4083.tlg001.hc:9.564|Τίς δὲ ἡ ἀποφατικὴ ἀγγελία; οὐ γὰρ πρὶν πολέμοιο μεδήσομαι αἱματόεντος  πρίν γ’ υἱὸν Πριάμοιο δαί̈φρονος Ἕκτορα δῖον Μυρμιδόνων ἐπί τε κλισίας           καὶ νῆας ἱκέσθαι κτείνοντ’ Ἀργείους κατά τε σμῦξαι πυρὶ νῆας. ἀμφὶ δέ τοι  τῇ 'μῇ κλισίῃ καὶ νηὶ̈ μελαίνῃ Ἕκτορα καὶ μεμαῶτα μάχης σχήσεσθαι ὀί̈ω.  Καὶ ὅρα ὅπως ὁ βραχυλογήσας Αἴας πλεῖον ἴσχυσε τῶν μακρὰς ῥήσεις κατατεινάντων, ἀνύσας πεῖσαι μεῖναι τὸν Ἀχιλλέα. Χάρις δὲ ὅμως ἐκείνοις, οἳ τὸν  τοῦ ἥρωος θυμὸν οἷα καί τινα πύργον ὀχυρὸν πολιορκίᾳ μακρᾷ κατειργάσαντο.  Φοῖνιξ μὲν γὰρ μέγα ἤνυσεν, ὡς καὶ προγέγραπται, Ὀδυσσεὺς δέ, εἰ καὶ μηδὲν  ἀνύσαι φαίνεται, ἀλλὰ καὶ ἐκεῖνος ἔφθασεν ὑπομαλάξαι καὶ κατασεῖσαι αὐτὸν  εἰπόντα, ὡς οὔ με πείσει ὁ βασιλεύς, πρὶν ἂν ἀποδώσει πᾶσαν λώβην. Σημείωσαι οὖν τὴν τάξιν τῆς ἀντιλογίας. Τῶν μὲν γὰρ τοῦ Ὀδυσσέως κεφαλαίων,  ὡς καὶ προείρηται, πρὸς ἓν οὐκ ἀντεῖπεν ὁ Ἀχιλλεύς, τῶν δὲ τοῦ Φοίνικος  ἑνὶ μόνῳ ἀντέπεσε, τοῖς δὲ τοῦ Αἴαντος πᾶσι συνέθετο.
urn:cts:greekLit:tlg4083.tlg001.hc:9.565|Ὅρα δὲ ἐν  τῷ πάντα τί μοι κατὰ θυμόν ἐκ περισσοῦ κείμενον τὸ τί, ὡς καὶ ἐν τῷ οὔ  τι καὶ οὕτω τι καὶ σχεδόν τι καὶ μεγαλωστί καὶ νεωστί καὶ ἑτέροις. Καὶ ὅτι  τὸ ἐείσαο Ἀττικῶς ἔχει ἐν τῇ ἀρχούσῃ τὸ ε . ἄλλως γὰρ εἴσαό ἐστιν Ἰωνικῶς ἀπὸ τοῦ εἴδω κλιθέν, ὃ δηλοῖ τὸ δοκεῖν καὶ φαίνεσθαι. Καὶ ὅτι τὸ μέμνημαι            πρὸ βραχέων αἰτιατικῇ συντάξας ἐνταῦθα γενικῇ συντάττει ὁππότε κείνων  μνήσομαι.
urn:cts:greekLit:tlg4083.tlg001.hc:9.566|Καὶ ὅτι τὸ ἐκείνων πληθύνας κατὰ θυμὸν ῥητορικὸν ἐν  τῇ ἑρμηνείᾳ τῆς λέξεως οὐ πολλά τινα λέγει, ἀλλ’ ἕν, τὸ ἀσύφηλον αὐτὸν ἐν  Ἀργείοις ῥέξαι, ὅ ἐστι θεῖναι, ποιῆσαι. Ἔστι δὲ τὸ ἀσύφηλον οὐ πεζὴ ῥητορικὴ  λέξις. Γίνεται δὲ ἐκ τοῦ σοφός ἄσοφος κατὰ παραγωγὴν ἀσόφηλος, καὶ Αἰολικῶς  ἀσύφηλος, ὁ ἀδόκιμος καὶ εἰς μηδὲν σοφός ἢ παρὰ τὸ ἆσαι ἤτοι βλάψαι καὶ   τὸ φηλῆσαι, καὶ δηλοῖ, φασί, τὸν βλαβέντα καὶ ἀπατηθέντα. Ὅτι δὲ τὸ ῥηθὲν  φηλῆσαι φηλῶσαι παρὰ τοῖς παλαιοῖς ἐλέγετο κατὰ τρίτην συζυγίαν τῶν  περισπωμένων, δηλοῖ καὶ Λυκόφρων, εἰπὼν φηλώσας πρόμον, ἤγουν ἀπατήσας τὸν ἄρχοντα. Τὸ δέ γε φηλῶ φηλήσω τῶν ὕστερόν ἐστι. Διὸ καὶ τὸ πέποιθ'  ὅ γε φιλήτῃσιν οὐ διὰ τοῦ η ἔχει τὴν ἄρχουσαν ἐν τοῖς ἀκριβέσιν ἀντιγράφοις,  ἀλλὰ διὰ τοῦ ἰῶτα. Καὶ δηλοῖ οὐκ ἀπατεῶνα ὡς ἀπὸ τοῦ φηλεῖν, ἀλλὰ κλέπτην  παρὰ τὸ ὑφελεῖν, ὡς ἑτέρωθι κρειττόνως γέγραπται. Τὸ δὲ ἐν Ἀργείοισιν  ἢ ἀντὶ τοῦ ἐν ἐπηκόῳ δήμου, ἢ μᾶλλον παρὰ τοῖς ὁμοεθνέσιν, ἐφ’ οἷς ὥσπερ  γλυκεῖα ἡ ἐπαινετικὴ σύγκρισις, οὕτω πικρὸς ὁ ψόγος. Τὸ δὲ ἔρεξεν οὐκ  ἀττικίζεται, ἀλλὰ κοινότερον ἐν ἀδιπλασιάστῳ ἀμεταβόλῳ ἐκφέρεται. Μυρία  δὲ καὶ ἄλλα ὅμοια παρὰ τῷ ποιητῇ, ἔνθα τὸ μέτρον ἀπαιτεῖ.
urn:cts:greekLit:tlg4083.tlg001.hc:9.567|Ἀτίμητον  δὲ μετανάστην λέγει τὸν ἄτιμον μέτοικον, οἷα τῶν μετοίκων ὡς τὰ πολλὰ  οὐκ ἐντίμων ὄντων, ὡς νόθων πολιτῶν, καθὰ καὶ ἡ Ἀττικὴ πολιτεία ἐδήλου,  ἐν ᾗ ξένοι μὲν τὸ μηδὲν σχεδὸν ἦσαν, πεπολιτογραφημένοι δὲ ὅμως τῶν ἰθαγενῶν  ἐδευτέρευον. Σημείωσαι δὲ ὅτι τε ἡμῖν ἐναντίως Ὅμηρος λέγει τὸ ἀτίμητος.  Οὐ γὰρ τὸν πολλῆς τιμῆς ἄξιον κατὰ τοὺς ὕστερον οὕτω καὶ αὐτὸς νοεῖ ἀτίμητον, ἀλλὰ τὸν οὐδεμιᾶς, καὶ ὅτι ἐκ τοῦ ἀτιμῶ ἀτιμήσω τὴν λέξιν παράγει, ὅπερ  ἡμεῖς ἀτιμώσω φαμέν, ὡς καὶ πολλαχοῦ σεσημείωται.
urn:cts:greekLit:tlg4083.tlg001.hc:9.568|Τὸ δὲ ἔρχεσθε  καὶ ἀπόφασθε τὰ πάρισα καλλωπίζων ἐπίτηδες ὁ Ἀχιλλεὺς ἔθετο, οἷα  φραστικῶς ἐναγλαϊζόμενος οἷς ἔκρινε σεμνῶς. Φιλόσοφος δὲ λέξις τὸ  ἀπόφασθε, καὶ δηλοῖ τὸν εὐθὺς ἐπαγόμενον ἀποφατικὸν λόγον τὸ οὐ γὰρ πρίν  γε καὶ ἑξῆς, ὡς ἀνωτέρω κεῖται.
urn:cts:greekLit:tlg4083.tlg001.hc:9.569|Τὸ δὲ μεδήσομαι ὡς ἀπὸ περισπωμένου ἐνεστῶτος κεκίνηται τοῦ μεδῶ μεδήσω, ὡς αἰδῶ αἰδήσω ἐπὶ ἐντροπῆς,  ὅθεν ὁ αἰδήμων, καὶ ἐδῶ ἐδήσω, ἐξ οὗ ἐδητύς, ἡ βρῶσις, καὶ μειδῶ μειδήσω,  τὸ γελῶ. Ὁ γὰρ μέδω βαρύτονος ἐνεστώς, ἐξ οὗ καὶ ὁ κατ’ ἀρχήν τινα μέδων  γίνεται, ὡς φροντιστικὸς ὢν τῶν ἀρχομένων καὶ βουλευτικός, οὐ δύναται  οἰκεῖον ἔχειν μέλλοντα, οἷον ὡς ᾄδω ᾄσω, οὕτω καὶ μέδω μέσω, διὰ συνέμπτωσιν  τὴν πρὸς τὴν δοτικὴν τοῦ μέσου, ὥσπερ οὐδὲ τοῦ ἔδω ἔσω μέλλων ἐστίν, ὡς  ἂν μὴ συνεμπίπτῃ τῷ ἔσω ἐπιρρήματι. Τὰ δὲ τοῦ Ἕκτορος ἐπαινετικὰ πρὸς  λύπην τῶν πρέσβεων καὶ τοῦ βασιλέως ἐξαίρων ἐκεῖνον εἶπεν ὁ Ἀχιλλεύς.
urn:cts:greekLit:tlg4083.tlg001.hc:9.570|Ἰστέον δὲ καὶ ὅτι ἐν τῷ κατά τε σμῦξαι πυρὶ νῆας ἔχει τι πρόσκομμα  ἡ μέχρις αὐτοῦ εὔοδος Ἀχίλλειος φράσις. Ἦν γὰρ τὸ πάντῃ ὀρθὸν εἰπεῖν,  κατά τε σμύξαντα, πρὸς ἀκολουθίαν τοῦ κτείναντα, ὃ προσεχῶς ὄπισθεν  κεῖται. Ἢ γοῦν νοητέον ἀπὸ κοινοῦ τὸ πρίν καὶ τὸ Ἀργείων, ἵνα λέγῃ πρὶν  σμῦξαι πυρὶ νῆας Ἀργείων, ἢ ῥητέον ὡς ἐξ ὀρθοῦ πρὸς τὸ Μυρμιδόνων ἐπί           τε κλισίας καὶ νῆας ἱκέσθαι συνετάγη καὶ τὸ κατασμῦξαι πυρὶ νῆας, ἵνα  εἴη κατ’ εἰρωνείαν συγχωρῶν ὁ ἥρως τῷ Ἕκτορι καὶ Μυρμιδονικάς τινας  καῦσαι νῆας, οὐ μὴν καὶ τὴν ἑαυτοῦ. ἐκεῖ γὰρ ἐξ ἀνάγκης ὁ Ἕκτωρ σχήσεται.  Ἔστι δὲ σμῦξαι τὸ καῦσαι ἢ καπνὸν ἐκ πυρὸς ἀναδοῦναι, ὃ καὶ τύφεσθαι  λέγεται. Ἐξ αὐτοῦ δὲ καὶ τὸ χόλον ὑποσμύχειν ἢ φθόνον εἴληπται. Ἐκεῖθεν  δὲ καὶ τὸ σμυγερόν ἤτοι ἐπίπονον ὡς ἀπὸ μέσου παρακειμένου ἢ δευτέρου  ἀορίστου τοῦ ἔσμυγα καὶ ἔσμυγον.
urn:cts:greekLit:tlg4083.tlg001.hc:9.571|Τὸ δὲ μάχης σχήσεσθαι Ἕκτορα  εἰρωνικῶς καὶ εὐφήμως ἢ καὶ ἐπιεικῶς εἶπεν ὁ Ἀχιλλεύς. ἄλλως γὰρ οὐκ ἂν  ὤκνησεν εἰπεῖν ἀμφὶ τῇ αὐτοῦ κλισίῃ πεσεῖν τὸν Ἕκτορα. Ἔνθα ὅρα καὶ  ὅτι πάλιν δοτικῇ συνέταξε τὴν ἀμφι πρόθεσιν, καὶ ὅτι δι’ ἀντωνυμίας δυνάμενος  τὸν προσεχῶς ῥηθέντα Ἕκτορα δηλῶσαι, ὅμως ἐκφωνεῖ αὖθις αὐτὸν οἷα  γέμων αὐτοῦ καὶ χαίρων τῇ προφορᾷ τοῦ τοῖς πρέσβεσι μισουμένου ὀνόματος.  Ἰστέον δὲ καὶ ὅτι ἀνθρώπου λόγος νοοῦντος μὲν τὸ δίκαιον, θυμουμένου  δέ, τὸ πάντα τί μοι κατὰ θυμόν καὶ ἑξῆς ἕως τοῦ μνήσομαι, ὡς προγέγραπται.
urn:cts:greekLit:tlg4083.tlg001.hc:9.572|Ὅτι καινόν τι σχῆμα καὶ ἐνταῦθα τὸ οἳ δὲ ἕκαστος ἑλὼν  δέπας ἀμφικύπελλον, σπείσαντες παρὰ νῆας ἴσαν πάλιν, ἤγουν ἀπῄεσαν,  ὡς ταὐτὸν ὂν εἰπεῖν οἳ δὲ ἀπῄεσαν καὶ ἕκαστος ἀπῄεσαν. Κεῖται δὲ καὶ  ἀλλαχοῦ τὸ τοιοῦτον σχῆμα παρὰ τῷ ποιητῇ.
urn:cts:greekLit:tlg4083.tlg001.hc:9.573|Καὶ ἕτερον δέ  τι καινοπρεπὲς συμπαράκειται σχῆμα τοιοῦτον Πάτροκλος δ’ ἑτάροισιν ἰδὲ  δμωῇσι κέλευε Φοίνικι στορέσαι πυκινὸν λέχος. αἳ δ’ ἐπιπειθόμεναι στόρεσαν  λέχος, ὡς ἐκέλευεν. Οὐ γὰρ ὡς παρὰ Καλλιμάχῳ ἐν τῷ Μοῦσαι καλαὶ καὶ  Ἀπόλλων, οἷς ἐγὼ σπένδω, οὕτω καὶ ἐνταῦθα τὸ ἀρρενικὸν γένος ἐπεκράτησεν, ἀλλὰ τὸ θηλυκόν. Τάχα, φασί, διότι ἐπιτηδειότεραι πρὸς τὴν τοιαύτην  ὑπηρεσίαν αἱ γυναῖκες. Τὰ πολλὰ μέντοι ἐν συντάξεσιν ἀρσενικῶν καὶ θηλυκῶν  ἐπικρατεῖν φασι τὸ ἀρσενικόν, ἔστι δὲ ὅτε οὐθέτερον, ὡς καὶ ἐν τῷ σελήνην            καὶ ἀστέρας, ἃ σὺ ἐθεμελίωσας. Ὅρα δὲ ὅτι ἀνὰ δὶς ἔφη ἐν τοῖς ῥηθεῖσι τὸ  ἐκέλευσε καὶ τὸ στορέσαι καὶ τὸ λέχος, εἰπὼν στορέσαι πυκινὸν λέχος καὶ  ἐστόρεσαν λέχος ὡς ἐκέλευε. Καὶ ὅτι οὐ μόνον ἥκοντες εἰς Ἀχιλλέα οἱ  πρέσβεις ἔσπεισαν, ἀλλὰ καὶ μετὰ πρεσβείαν σπείσαντες ἐπανῆλθον, ἐνδεικνύμενοι δεῖν ἀεὶ τιμᾶσθαι τὸ θεῖον.
urn:cts:greekLit:tlg4083.tlg001.hc:9.574|Ἰστέον δὲ ὅτι τὸ ἴσαν δηλοῖ  μέν ποτε καὶ γνῶσιν ὡς ἐν τῷ τὰ δ’ οὐκ ἴσαν ὡς ἐτέτυκτο, ἐνταῦθα δὲ τὸ  ἐπορεύθησαν σημαίνει. Καὶ εἰ μὲν κλίνεται ἀπὸ τοῦ εἶμι, τὸ πορεύομαι, τοῦ  γραφομένου διὰ διφθόγγου, ὑπάγεται κανόνι τῷ βουλομένῳ τὰ εἰς μι ἐπὶ  τῶν πληθυντικῶν καὶ παθητικῶν συστέλλεσθαι. Εἰ δὲ ἀπὸ τοῦ ἶμι, τοῦ γραφομένου ἐν τῇ παραληγούσῃ διὰ τοῦ ι — Διφορεῖται γὰρ τὸ εἶμι κατὰ τοὺς  Τεχνικούσ — , αὐτόθεν ἔχει τὸ ι , ἐκ τοῦ ἐνεστῶτος, ἀφ’ οὗ καὶ τὸ ἴτην, ἀντὶ  τοῦ ἐπορεύθησαν, καὶ εἴ τι ἄλλο τοιοῦτον.
urn:cts:greekLit:tlg4083.tlg001.hc:9.575|Ὅτι δηλῶν οἷον ἦν τὸ  προσεχῶς ῥηθὲν λέχος φησὶ κώεά τε ῥῆγός τε λίνοιό τε λεπτὸν ἄωτον. Καὶ  ὅρα τὴν τῶν ἡρωϊκῶν στρωμάτων εὐτέλειαν. Εἰσὶ δὲ κώεα μὲν δέρματα  εὐθετηθέντα εἰς τὸ κεῖσθαι, οὗ εὐθεῖα οὐ μόνον κῶας ἀλλὰ καὶ κῶος, ἐξ οὗ  κώεα, ὡς τείχεα, βέλεα. Οὕτω καὶ ὕδας καὶ ὕδος καὶ γῆρας καὶ γῆρος, ὅθεν  οὐ μόνον τὸ γηροτροφεῖν ἀλλὰ καὶ ὁ παρὰ τῷ Σοφοκλεῖ γηροβοσκός. Ῥῆγος  δὲ, οὗ καὶ ἐν Ὀδυσσείᾳ χρῆσις, ὡς μέν τινες, τὸ σαγίον διὰ τὰ ῥήγματα τῶν  κροσσῶν, ὡς δὲ ἕτεροι, τὸ βαπτὸν ὕφασμα παρὰ τὸ ῥῆξαι, ὃ ἦν βάψαι παρὰ            τοῖς παλαιοῖς. Λίνου δὲ λεπτὸν ἄωτον σκέπασμά τι σινδονοειδές. Ἔστι δὲ  ἄωτον τὸ οἱονεὶ ἀπάνθισμα καὶ κάλλιστον, ὥσπερ καὶ οἰὸς ἄωτον, ὅσον τοῦ  ἐρίου ἔκκριτον. Περὶ δὲ τούτου κρειττόνως ἐν τοῖς εἰς τὴν Ὀδύσσειαν γέγραπται.
urn:cts:greekLit:tlg4083.tlg001.hc:9.576|Ὅτι γεροντικὸν κοίμημα δηλοῖ τὸ ἔνθ’ ὁ γέρων κατέλεκτο καὶ  ἠῶ δῖαν ἔμιμνεν.
urn:cts:greekLit:tlg4083.tlg001.hc:9.577|Ὅτι οἴκου μὲν οἰκεῖον ἐπίθετον τὸ εὔδμητον  ἤτοι εὐδόμητον, κλισίας δὲ μάλιστα τὸ εὔπηκτον διὰ τὸ εὐπαγὲς τῶν ἐρειδόντων  αὐτὴν ξύλων. Ἀχιλλεὺς οὖν εὗδε μυχῷ κλισίης εὐπήκτου. οὕτω που καὶ πηκτὸν  ἄροτρον λέγεται. δῆλον δὲ ὅτι καὶ μέγαρόν που εὔπηκτον, ὥσπερ καὶ εὔτυκτον.  Ληπτέον δὲ κατὰ νοῦν ἐνταῦθα καὶ τὸ πηκτῶν κλιμάκων ἐνήλατα, εἴτ’ οὖν  βαθμίδας, αἳ τοῖς ἑκάτερθε μηροῖς τῶν πολεμικῶν κλιμάκων ἐνείρονται.
urn:cts:greekLit:tlg4083.tlg001.hc:9.578|Ὅτι ἀφαιρεθεὶς τῆς Βρισηί̈δος ὁ Ἀχιλλεὺς τῇ Λεσβίᾳ ἐχρᾶτο  Διομήδῃ. Φησὶ γὰρ τῷ δ’ ἄρα παρκατέλεκτο γυνή, τὴν Λεσβόθεν ἦγε,  Φόρβαντος θυγάτηρ, Διομήδη καλλιπάρῃος. ἐφ’ ᾗ καὶ αἴνιγμα σύγκειται  οὕτω πως ἔχον εἰς νοῦν, ὅτι τὸν Ἕκτορα Διομήδης ἔκτανεν ἀνήρ, ὅ ἐστιν  Ἀχιλλεύς, ὁ τῆς Διομήδης ἀνήρ. Καὶ ὅρα καὶ νῦν ὅτι καλλιγύναικα καὶ τὴν  προϊστορηθεῖσαν Λέσβον οἶδεν ὁ ποιητής, ὃς καὶ τὰς διδομένας τῷ Ἀχιλλεῖ  ἑπτὰ γυναῖκας Λεσβίδας λέγει, αἳ κάλλει ἐνίκων ἐπὶ πᾶσαν γῆν. Ἰστέον δὲ  ὅτι καιρία λέξις ἐπὶ κοιμωμένων τὸ λέγεσθαι, ἀφ’ ἧς καὶ τὸ λέκτρον καὶ τὸ  λέχος καὶ ἀλέκτωρ τὸ ζῷον καὶ ἠλέκτωρ ἥλιος. Διὸ καὶ Ὅμηρος ἐπιμένων  αὐτῇ λέγει ἔνθ’ ὁ γέρων κατέλεκτο, καὶ τῷ δ’ ἄρα παρκατέλεκτο γυνή,  καὶ Πάτροκλος ἐλέξατο.
urn:cts:greekLit:tlg4083.tlg001.hc:9.579|Ἵνα δὲ μὴ προσκορὲς εἴη τὸ τῆς ἐπιμονῆς, χρᾶται καὶ ἐλλείψει ἐνταῦθα κατὰ τὸ ἀπὸ κοινοῦ σχῆμα, εἰπὼν πὰρ           δ’ ἄρα καὶ τῷ Ἶφις ἐύ̈ζωνος, ἤγουν παρακατέλεκτο δὲ καὶ τῷ Πατρόκλῳ  ἡ Σκυρία Ἶφις, ἤγουν ἡ ἀπὸ Σκύρου νήσου, ἣν αἰπεῖαν λέγει ὁ ποιητὴς καὶ  Ἐνυέως πτολίεθρον, βασιλέως δηλονότι τινός. Φησὶ γὰρ Ἶφις ἐύ̈ζωνος,  τήν οἱ πόρε δῖος Ἀχιλλεύς, Σκῦρον ἑλὼν αἰπεῖαν, Ἐνυῆος πτολίεθρον.  Λυκόφρων δὲ ἐντεῦθεν λαβὼν αἰγίλιπα ταύτην φησίν, ὅπερ ἔοικε πρὸς τὸ αἰπεῖαν.  Ὁμώνυμος δὲ τῇ ὅλῃ νήσῳ ἡ πόλις, ὃ καὶ ἐπὶ ἄλλων πολλῶν φαίνεται. Ταύτην  τὴν νῆσον πρὸ τῆς ἁρπαγῆς τῆς Ἑλένης κατά τινας ἢ καὶ μετ’ αὐτὴν ἐπιχειρήσασαν ἀποστῆναι τῆς τοῦ Πηλέως ἀρχῆς ἢ μὴ βουλομένην συμμαχίαν παρασχεῖν ἐπιστρατεύσας εἷλεν Ἀχιλλεύς. Ἔνθα καὶ Δηϊδαμείᾳ τῇ τοῦ Λυκομήδους  συνελθὼν ἐγκύμονα πεποίηκεν, ἐξ ἧς ὁ Νεοπτόλεμος. Εἰ δὲ ἀληθῆ ταῦτα,  — Λέγεται δὲ καὶ ὅτι δέκα ἔτη διήγαγον Ἕλληνες τὸ στράτευμα συναγείροντες, ὡς εἶναι εἴκοσιν ἔτη ἀπὸ τῆς Ἑλένης ἁρπαγῆς ἕως ἁλώσεως Τροίας. — ,  ἀπορεῖν ἔστιν εὐλόγως, πῶς νεώτατος ἐστράτευσεν εἰς Τροίαν ὁ Ἀχιλλεὺς  καὶ νήπιος, οὔπω εἰδὼς πολέμου κατὰ τὸν λόγον τοῦ Φοίνικος, πῶς δὲ καὶ  πρὶν Ἑλένην ἁρπαγῆναι ἀριστεύειν εἶχε καὶ σὺν τῷ Πατρόκλῳ τὴν  ἀποστατήσασαν Σκῦρον πολιορκεῖν. Ἕτεροι δέ φασι τὸν Ἀχιλλέα εἰρηνικῶς  τε καταδραμεῖν τὴν Σκῦρον καὶ λάφυρα ἐκεῖθεν λαβεῖν. Τὴν μέντοι ἐν Σκύρῳ  κρύψιν τοῦ Ἀχιλλέως καὶ τὴν θηλυστολίαν καὶ τὴν ἐν τῇ γυναικωνίτιδι θαλάμευσιν καὶ τὸν ἐκ τοῦ Παλαμήδους ἔλεγχον παντελῶς ἀγνοεῖ, φασίν, ὁ ποιητής,  οὔτε κατηναγκασμένως τὸν Ἀχιλλέα πλεύσαντα εἰδώς, ἀλλ’ ὑπὸ πρέσβεσιν  ἐσταλμένον παρὰ τοῦ πατρός, οὐδὲ μὴν ὑπὸ τῷ τοῦ Ἀγαμέμνονος ὄντα σκήπτρῳ.  Περὶ δὲ τῆς νήσου Σκύρου καὶ ἐν τοῖς τοῦ Περιηγητοῦ εἴρηται. Ἕτεροι δὲ  Σκῦρον οὐ νῆσον ἐνταῦθα νοοῦσιν, ἀλλά τινα πόλιν τῆς νῦν μὲν Φρυγίας, πάλαι  δέ ποτε Κιλικίας, ἣν πορθήσας ὡς καὶ ἄλλας ὁ Ἀχιλλεύς, ἐκεῖθεν τὴν Διομήδην            ἔχει λαβών. Σημείωσαι δὲ ὅτι παροιμία φέρεται ἀπὸ τῆς νήσου Σκύρου τὸ  ἀρχὴ Σκυρία, ἐπὶ τῶν εὐτελῶν καὶ μηδὲν λυσιτελὲς ἐχόντων, ἀπὸ Θησέως  ληφθεῖσα, ὥς φησι Παυσανίας, ἐπειδὴ ἐπιθέμενος τῇ Λυκομήδους ἀρχῇ καὶ  πειρῶν τὴν γυναῖκα ἐκείνου κατακρημνισθείη, ὡς καὶ Λυκόφρων ἱστορεῖ.  Λέγει δὲ καὶ ὅτι ὀστρακισθῆναι πρῶτον Ἀθήνῃσι Θησέα ἱστορεῖ Θεόφραστος.
urn:cts:greekLit:tlg4083.tlg001.hc:9.580|Ὅτι χρυσέοις κυπέλλοις υἷες Ἀχαιῶν τοὺς πρέσβεις ἐπανελθόντας δειδέχατο, τουτέστιν ἐδεξιοῦντο, ἄλλοθεν ἄλλος ἀνασταδόν. Οἰκεῖος  δὲ ὁ λόγος ἐπὶ φιλοφροσύνης δεξιωτικῆς. Ὅρα δὲ κἀνταῦθα ὡς τὸ δεδέχατο  ἐπένθεσιν τοῦ ι ἔσχεν ὁμοίως τῷ δεικανόωντο καὶ δειδίσκετο, ἀντὶ τοῦ ἐξεφόβει,  καὶ ἑτέροις πολλοῖς διὰ δακτύλου ἀπαρτισμόν. Δῆλον δὲ ὅτι ἐκ τοῦ δέδεκτο  τρίτου ἑνικοῦ τὸ δεδέχατο Ἰωνικὸν γίνεται. Τὸ δὲ ἀνασταδόν ὑπὸ ἀναλογίαν  πίπτει τὴν τοῦ παρασταδόν καὶ τῶν ὁμοίων, ὧν ἔκ τινος τὸ συστάδην γενέσθαι  δοκεῖ.
urn:cts:greekLit:tlg4083.tlg001.hc:9.581|Ὅτι πολύαινον τὸν Ὀδυσσέα ὁ βασιλεὺς καλεῖ καὶ μέγα  κῦδος Ἀχαιῶν, καθὰ καὶ τὸν Νέστορα μέγα κῦδος Ἀχαιῶν ἐρεῖ ἐν τοῖς ἑξῆς.  Πάντως δὲ οὐκ ἂν ὁ μέγας Αἴας δικαίως φθονήσῃ τῷ Ὀδυσσεῖ πρώτῳ ἐρωτωμένῳ ὑπὸ τοῦ βασιλέως περὶ τῆς πρεσβείας. Ὁμολογοίη γὰρ ἂν καὶ αὐτὸς  προφέρειν αὐτοῦ τὸν Ὀδυσσέα τά γε εἰς τὸ ῥητορεύειν. Ἄλλως μέντοι, εἰπεῖν  ἀνθρωπίνως, ἔχοι ἂν τὸ πρᾶγμα φθόνον, καθάπερ κατωτέρω ὑπεμφαίνεται.
urn:cts:greekLit:tlg4083.tlg001.hc:9.582|Ἐρωτᾷ δὲ ὁ βασιλεὺς περὶ Ἀχιλλέως εἴπ’ ἄγε, ὦ τοιέδε Ὀδυσσεῦ,  ἦ ῥ’ ἐθέλει νήεσσιν ἀμυνέμεναι δήϊον πῦρ ἢ ἀπέειπε, καὶ ἑξῆς, ὡς εὐθὺς  ῥηθήσεται. Καὶ ὅρα ὡς κἀνταῦθα δυνάμενος εἰπεῖν ἦ ἐθέλει, ὅμως ποιητικώτερον ἔφρασεν, ὡς ἔθος αὐτῷ, ἐπενθεὶς τὸν ῥα σύνδεσμον συναλειπτικῶς.
urn:cts:greekLit:tlg4083.tlg001.hc:9.583|Ἰστέον δὲ ὡς, εἰ οὕτω πολύαινος ὁ Ὀδυσσεύς, καλῶς ἄρα τὸν πλείω  ἔπαινον παρῃτήσατο ἐν τῷ μήτ’ ἄρ με μάλ’ αἴνεε. Τὸ δὲ εἶπ’ ἄγε, μετρικὴ  φράσις ἐστί. ἄλλως γὰρ ἄγε εἰπέ φαμεν.
urn:cts:greekLit:tlg4083.tlg001.hc:9.584|Ὅτι ἐπὶ τοῦ διὰ χόλον  ἀπειπαμένου βοηθῆσαι ἢ ἁπλῶς ὠφελῆσαι οἰκεῖον εἰπεῖν τὸ ἀπέειπεν, χόλος  δ’ ἔτ’ ἔχει μεγαλήτορα θυμόν.
urn:cts:greekLit:tlg4083.tlg001.hc:9.585|Εἰ δὲ καὶ δῶρά τις λαμβάνων ἔκ            τινος οὐ πραύ̈νεται, καλὸν εἰπεῖν τὸ κεῖνός γ’ οὐκ ἐθέλει σβέσαι χόλον, ἀλλ'  ἔτι μᾶλλον πιμπλάνεται μένεος, σὲ δ’ ἀναίνεται ἠδὲ σὰ δῶρα. Καὶ ὅρα τὸ  σβέσαι χόλον, πάνυ ἀσφαλῶς λεχθέν. πῦρ γὰρ οἷον ὁ θυμός. Τὸ δὲ πιμπλάνεται ὅμοιον τῷ οἰδάνεται. ἄμφω γὰρ παρῆκται, τὸ μὲν ἐκ τοῦ οἰδῶ, τὸ δὲ  ἐκ τοῦ πιμπλῶ, οὗ παραγωγὴ κατὰ τὸ πιμπρῶ. Πρῶ γὰρ ὡς πλῶ, καὶ διπλασιασμῷ πιπρῶ ὡς πιπλῶ, καὶ πλεονασμῷ τοῦ μῦ καὶ παραγωγῇ πίμπρημι,  καθὰ καὶ πίμπλημι. Τὸ δὲ ἔτι μᾶλλον πιμπλάνεται μένεος παραφράζων ὁ  Διομήδης ἐρεῖ νῦν δέ μιν πολὺ μᾶλλον ἀγηνορίαις ἐνῆκας. Περὶ δὲ Ἀχιλλέως  ταῦτα πάντα. Καὶ τῷ ὄντι ὁ μεγαλόθυμος ἀνὴρ παρακαλούμενος ἐν ταῖς τῶν  ἐχθρῶν δυσπραγίαις ἐπὶ πλέον αὔξει τὸν θυμόν.
urn:cts:greekLit:tlg4083.tlg001.hc:9.586|Ἰστέον δὲ ὅτι, εἰ  μὲν μεγαλήτορα θυμὸν νοήσει τις τὸν μεγαλόψυχον, ἔχει τι ἀδολεσχίας τὸ  εἰπεῖν μεγαλόψυχον ψυχήν. Εἰ δὲ τὸ ἦτορ κἀνταῦθα ὡς καὶ ἀλλαχοῦ ἐπὶ καρδίας  ληφθῇ, εὐοδοῦται μᾶλλον ὁ νοῦς, ἵνα λέγῃ θυμὸν μεγαλοκάρδιον. Ἰστέον  δὲ καὶ ὅτι ὁ Ὀδυσσεὺς ἐκ τῆς πρεσβείας ἐπανελθὼν μόνα πρὸς τὸν βασιλέα  συνελὼν λέγει ἅπερ αὐτὸς ἐξ Ἀχιλλέως ἤκουσεν, οἷα καὶ ὀκνῶν, ὡς εἰκός,  τὰ πρὸς τοὺς ἄλλους ῥηθέντα εἰπεῖν διὰ τὸ ἐκείνων, ὡς ἐρρέθη, ἐν τῇ πρεσβείᾳ  ἀνυστικώτερον. Ἐκεῖνοι γὰρ τὸν Ἀχιλλέα μᾶλλον τοῦ Ὀδυσσέως κατειργάσαντο εἰς πειθώ. καὶ οὕτω μὲν Ὀδυσσεύς. Ὁ Αἴας δέ, φασί, σιωπᾷ τὰ πρὸς  αὐτὸν λαληθέντα, ἵνα μὴ ἀγαθὰ ἐλπίσαντες οἱ Ἕλληνες ἀναπέσωσιν, ἀλλ'  ἐλπίδας μὴ ἔχοντες εὐψυχότερον ἀγωνίσωνται. Τυχὸν δὲ καὶ διὰ τὸ τὰς ὑποσχέσεις ἑτεροίας λαληθῆναι τοῖς τρισὶ πρέσβεσιν οὐ θέλει προσέχειν τοῖς τοῦ  Ἀχιλλέως λόγοις, παλιμβουλίαν καταγινώσκων αὐτοῦ, καὶ μᾶλλον ὅτι οὐδὲ            ὡρισμένον καιρὸν ἤκουσεν, ἀλλὰ ὡς ἐμπαίζων εἰρωνικῶς τότε ἀντιστῆναι  τρόπον τινὰ εἶπεν Ἀχιλλεὺς τῷ Ἕκτορι, ὅτε μηκέτι εἰσὶν οἱ Ἕλληνες. Ἔφη   γὰρ τότε μελήσειν αὐτῷ τοῦ πολέμου, ὅτε Ἕκτωρ εἰς τὰ τῶν Μυρμιδόνων  ἔλθῃ, ὅπερ οὐκ ἂν γένοιτο, εἰ μὴ τοὺς ἄλλους ἐκφροντίσῃ Ἀχαιοὺς ὁ Ἕκτωρ.  Καὶ ἄλλως δὲ σιγᾷ ὁ Αἴας, οἷα βαρυνθεὶς ἐπὶ τῷ Ἀχιλλεῖ. διὸ καὶ ἐν τῇ  πρεσβείᾳ οὐ πολλὰ ἐλάλησεν. Ἴσως δὲ καὶ βαρυθυμήσας, ὅτι μὴ πρῶτος αὐτὸς  ἀλλ’ Ὀδυσσεὺς ἠρώτηται μετὰ τὸ ἐπανελθεῖν, ἤδη δέ που χόλῳ βαρυνθεὶς  οἷος αὐτός, καὶ διότι εἶπεν Ὀδυσσεύς, οὐχ’ ὅτι εἰσὶ καὶ οἵδε εἰπεῖν, ἅπερ ἐξ  Ἀχιλλέως ἤκουσαν, ὅπερ καὶ ἐχρῆν, ἀλλὰ τάδε εἰπέμεναι, ἅπερ ἐγὼ δηλαδὴ  ἔφην, ὃ δὴ μυκτῆρά τινα ἔχει, ὡς τοῦ Αἴαντος μὴ ἔχοντός τι ἄλλο παρὰ ταῦτα  εἰπεῖν. Ἐκεῖνο δὲ καὶ μάλιστα ἐνταῦθα σκοπητέον, ὡς ὁ Ὀδυσσεὺς αὐτὸ  ἐκεῖνο ἄντικρυς εἶπε, τὸ πᾶν τῆς πρεσβείας ἀποτέλεσμα, τὸ οὐ θέλει σβέσαι  χόλον. Κἂν γὰρ διάφορα τὰ τῶν ὑποσχέσεων, κἂν μέλλῃ σβέσαι τὸν χόλον  ὁ Ἀχιλλεύς, ἀλλὰ τὸ μὲν μέλλον ἶσον ἀπραξίᾳ κρίνει καὶ ὁ Ὀδυσσεύς. Ἐκεῖνος  δὲ οὔπω τὸν χόλον ἔσβεσε. Διὸ καὶ ὁ Αἴας τέλεον σιγᾷ, ὡς τοῦ Ὀδυσσέως  εἰπόντος ἐν ὀλίγῳ τὸ πᾶν. Οἱ κήρυκες δὲ οὐδὲ ἐνταῦθα λαλοῦσι. τί γὰρ ἂν  καὶ ἐλάλησαν;
urn:cts:greekLit:tlg4083.tlg001.hc:9.587|Ἰστέον δὲ ὅτι τοῦ βασιλέως, καθὰ δεδήλωται, τὸν  Ὀδυσσέα πρῶτον ἐρωτήσαντος, ἐκθυόμενος, ὅ φασι, τὸν ἐντεῦθεν φθόνον ὁ  Ὀδυσσεὺς ἐπιφέρει τοῖς ὑπ’ αὐτοῦ λεχθεῖσι τὸ εἰσὶ καὶ οἵδε τάδ’ εἰπέμεν,  οἵ μοι ἕποντο, εἰ καὶ μηδὲν ἐκεῖνοι ἐλάλησαν, ὡς ἐρρέθη προσεχῶς. Τοῦτο  δὲ διὰ τὸν Αἴαντα μόνον εἰπεῖν ἔοικεν. ὁ μὲν γὰρ Φοῖνιξ ἄπεστιν, οἱ δὲ κήρυκες  μηδέν τι προσφωνηθέντες τί ἂν καὶ λαλήσωσιν; Ἐν τούτοις δὲ φράζων Ὀδυσσεύς, ἅπερ ἐκ τοῦ Ἀχιλλέως ἤκουσε, δηλῶν δὲ καὶ τὸ αἴτιον τοῦ μὴ καὶ τὸν  Φοίνικα συνεπανελθεῖν, τὸ καταλέξασθαι δηλαδὴ αὖθι, καθάπερ Ἀχιλλεὺς  ἀνώγει, λέγει καὶ ἀπειλὴν Ἀχιλλέως τὸ αὔριον ἀποπλεύσεσθαι.
urn:cts:greekLit:tlg4083.tlg001.hc:9.588|Φησὶ γὰρ αὐτὸς δ’ ἠπείλησεν ἅμ’ ἠοῖ φαινομένῃφι νῆας ἐϋσέλμους ἅλαδ'  ἑλκέμεν. Καὶ μὴν οὐκ ἔφη ὁ ἥρως καὶ νῦν, ὡς ἀπειλήσω δέ τοι ὧδε, ἀλλ’ ἡ            τοῦ Ὀδυσσέως ῥητορικὴ οὕτως ἔγνω φράσαι ὅπερ ἦν.
urn:cts:greekLit:tlg4083.tlg001.hc:9.589|Ὅτι  ἀκούσας Διομήδης, ὡς πιμπλάνεται μένεος ἔτι μᾶλλον ὁ Ἀχιλλεύς, καὶ ὑπερπαθήσας τοῦ βασιλέως ὄψε καὶ νῦν μετέειπε μὴ ὄφελες λίσσεσθαι ἀμύμονα  Πηλείωνα μυρία δῶρα διδούς. ὃ δ’ ἀγήνωρ ἐστὶ καὶ ἄλλως. νῦν αὖ μιν πολὺ  μᾶλλον ἀγηνορίῃσιν ἐνῆκας, ἤγουν ἐνέβαλες ἐπαυξήσας τὸ κακόν. Ὁ δὲ  λόγος οὗτος ῥηθείη ἂν πρὸς πάντα θρασὺν καὶ ὑπερήφανον ἐπὶ πλέον θρασυνόμενον ἐν τῷ ἱκετεύεσθαι. Καὶ ὅρα εὐσχημοσύνην ἡρωϊκοῦ σκώμματος. Ἐλέανε  γὰρ ὁ Διομήδης τὸ τραχὺ τῆς ἀγηνορίας διὰ τοῦ εἰπεῖν ἀμύμονα τὸν Πηλείωνα.  Σημείωσαι δὲ ὅτι ὁ Διομήδης ἐκ τοῦ ἀποτελέσματος αἰτιᾶται τὴν πρεσβείαν,  καίτοι μηδὲν ἀντειπών, ὅτε ὁ Νέστωρ συμβουλεύων περὶ αὐτῆς προεσημήνατο  μὴ εἶναι νόον ἄλλον ἀμείνονα τοῦδε νοηθῆναι. Καὶ μὴν οὐ χρὴ ἐκ τῶν ἀποτελουμένων αἰτιᾶσθαι, ἐπεὶ καὶ ἐν τῇ βʹ ῥαψῳδίᾳ ἕπταισε μὲν παρὰ βραχὺ ὁ  βασιλεύς, οὐκ ᾐτιάθη δέ, ἀλλὰ καὶ ἐξῆρχε τῆς ἐκεῖ ἐπικινδύνου βουλῆς Νέστωρ  ὁ συνετώτατος ἐφεπομένων αὐτῷ τῶν λοιπῶν.
urn:cts:greekLit:tlg4083.tlg001.hc:9.590|Τὸ δὲ ὀψέ πρὸς  τὸ ἀνωτέρω ῥηθὲν εἴρηται τὸ δὴν δὲ ἄνεῳ ἦσαν, τουτέστιν ἄφωνοι, οἱ  Ἀχαιοί. ὅθεν σιγώντων πάντων ἐπὶ πολὺ ὀψὲ αὐτὸς λαλεῖ.
urn:cts:greekLit:tlg4083.tlg001.hc:9.591|Σιωπῶσι  δὲ οἱ ἄλλοι, μῦθον, φησίν, ἀγασσάμενοι τὸν τοῦ Ἀχιλλέως. διὰ τί; μάλα  γάρ, φησί, κρατερῶς ἀγόρευσεν, ὅ ἐστιν ἀπηλεγέως, ὡς προείρηται.  Μετ’ ὀλίγα μέντοι τὸν τοῦ Διομήδους μῦθον ἄλλως ἠγάσαντο οἱ βασιλεῖς,  ἐπαινέσαντες αὐτὸν δηλαδή.
urn:cts:greekLit:tlg4083.tlg001.hc:9.592|Τὸ δὲ μὴ ὄφελες ἀναύξητόν τε ἐστιν  Ἰωνικῶς καὶ ἀποβολὴν τοῦ ι ἔπαθεν ἐκ τοῦ ὤφειλες.
urn:cts:greekLit:tlg4083.tlg001.hc:9.593|Ὅτι περιφρόνησιν συμμαχίας τῆς ἔκ τινος θυμουμένου δηλοῖ τὸ κεῖνον μὲν ἐάσομεν  ἤ κεν ἴῃσιν ἤ κε μένῃ. τότε δ’ αὖτε μαχήσεται, ὁππότε κέν μιν θυμὸς ἐνὶ  στήθεσσιν ὀρίνῃ καὶ θεὸς ὄρσῃ. Περὶ Ἀχιλλέως δὲ ὁ Διομήδης καὶ τοῦτό  φησι δηλοῦντος Ὁμήρου προαναφωνητικῶς, ἅπερ πλάσεται ἐν τοῖς ἑξῆς.  Σεμνύνει δὲ ὁ Διομήδης τὸν Ἀχιλλέα καὶ ἐν τῷ θεὸς ὄρσῃ θεοκινήτως αὐτὸν  ὁρμᾶσθαι ὑπολαλῶν. Αἰσχύλος δ’ ἂν εἴποι θεόρτως. Ἔστι γὰρ κείμενον παρ'  ἐκείνῳ τὸ θέορτον, ᾧ ἀντιπαράκειται τὸ βρότειον, οἷον θέορτον ἢ βρότειον.
urn:cts:greekLit:tlg4083.tlg001.hc:9.594|Ὅτι προτροπὴ εἰς νυκτερινὴν ἐπιδόρπιον ἀνάπαυσιν τὸ νῦν μὲν  κοιμήσασθε τεταρπόμενοι φίλον ἦτορ σίτου καὶ οἴνοιο. τὸ γὰρ μένος ἐστὶ καὶ  ἀλκή. Ἔπαινος δὲ τοῦτο οὐ μόνον ὕπνου, ὡς τῆς καιρίας ἀναπαύσεως συντελούσης τι καὶ εἰς ἀλκήν, ἀλλὰ καὶ σίτου καὶ οἴνου. μένος γὰρ καὶ αὐτὰ καὶ  ἀλκή. Διὸ καὶ πρὸ τῶν ἔργων ἕωθεν ἐδείπνουν οἱ παλαιοί.
urn:cts:greekLit:tlg4083.tlg001.hc:9.595|Ἐν  τούτοις δὲ καὶ βασιλικὸν ὁ Διομήδης κρίνει οὐ μόνον τὸ λαὸν καὶ ἵππους  ὀτρύνειν, ὃ δηλοῖ περιφραστικῶς τὸ ἀντιπαρατάττεσθαι, ἀλλὰ καὶ αὐτὸν προμάχεσθαι. ὃ καὶ εἰπὼν ἐπαινεῖται ὑπὸ τῶν λοιπῶν βασιλέων διὰ τὸ ἀντιπίπτειν  τῇ τοῦ Ἀγαμέμνονος δημηγορίᾳ, τῇ πρὸ μικροῦ εἰπούσῃ φεύγωμεν σὺν  νηυσί πρὸς ἣν αὐτὸς καὶ τότε ἀντεῖπε. Καὶ ὅρα ὡς ἐν τῇ ῥαψῳδίᾳ ταύτῃ  καὶ ὁ Διομήδης κατὰ ζῆλον τοῦ Νέστορος ἀπὸ τοῦ βασιλέως ἀρξάμενος εἰς  αὐτὸν καὶ κατέληξεν, οἷα τὸν ὅλον λόγον πρὸς αὐτὸν ἐνστησάμενος.
urn:cts:greekLit:tlg4083.tlg001.hc:9.596|Καὶ ὅτι τὸ τεταρπόμενοι συνήθως γενικῇ συντέτακται, ληφθὲν ἀντὶ τοῦ  κορεσθέντες, ἢ καὶ ἄλλως, κατὰ ἔλλειψιν, ἵνα λέγῃ ὅτι τερφθέντες διὰ τοῦ   φαγεῖν καὶ πιεῖν. Ἐκ περισσοῦ δὲ μετὰ τὸ τεταρπόμενοι κεῖται τὸ φίλον  ἦτορ. καὶ αὐτοῦ γὰρ ἄνευ ἐντελὴς ἡ ἔννοια.
urn:cts:greekLit:tlg4083.tlg001.hc:9.597|Ἡ δὲ τοῦ Διομήδους   ἐνταῦθα πρὸς τὸν βασιλέα φράσις περὶ παρατάξεως τοιαύτη αὐτὰρ ἐπεί κε  φανῇ καλὴ ῥοδοδάκτυλος Ἠώς, καρπαλίμως πρὸ νεῶν ἐχέμεν, ἤγουν ἔχε,  λαόν τε καὶ ἵππους ὀτρύνων, καὶ δ’ αὐτὸς ἐνὶ πρώτοισι μάχεσθαι, ὅ ἐστι μάχου.  ὣς ἔφαθ', οἳ δ’ ἄρα πάντες ἐπῄνησαν βασιλῆες μῦθον ἀγασσάμενοι, τὸν  τοῦ ἥρωος.
urn:cts:greekLit:tlg4083.tlg001.hc:9.598|Καὶ ὅρα καὶ νῦν τὸ ἐπῄνησαν, οὗ κοινότερον τὸ ἐπῄνεσαν.  διφορεῖται γάρ. Χρῆσις δὲ αὐτοῦ καὶ παρ’ Ἡσιόδῳ.
urn:cts:greekLit:tlg4083.tlg001.hc:9.599|Καλὴν δὲ  τὴν Ἠῶ σωματικῶς λέγει, καθὰ καὶ ῥοδοδάκτυλον. Ἡ δὲ ἀλληγορία ἑτέρως  αὐτὰ πρὸς ἔπαινον συμβιβάζει πρωϊνῆς καλλονῆς.
urn:cts:greekLit:tlg4083.tlg001.hc:9.600|Ὅτι καὶ  ἐνταῦθα δηλοῦται, ὡς κοιμηθησόμενοι ἔσπενδον οἱ παλαιοί, καθὰ ἐν Ὀδυσσείᾳ  πλατύτερον εἴρηται. Φησὶ γοῦν ὧδε, ὅτι καὶ τότε δὴ σπείσαντες ἔβαν  κλισίηνδε ἕκαστος. ἔνθα δὲ κοιμήσαντο καὶ ὕπνου δῶρον ἕλοντο, τουτέστιν,  ὡς καὶ ἀλλαχοῦ ἐρρέθη, ἀνεκλίθησαν καθευδήσαντες, εἶτα ὕπνωσαν.  ΤΕΛΟΣ ΚΑΙ ΤΗΣ ΙΩΤΑ